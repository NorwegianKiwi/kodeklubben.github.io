<html><head><meta charset="utf-8"/><meta name="viewport" content="width=device-width, initial-scale=1"/><title>Trigonometri, regulære mangekanter og stjerner | Kodeklubben</title><link href="../../assets/style.min.css" rel="stylesheet"/><script type="text/javascript">// convert url relative to current file
// ex: python/index.html -> ../python/index.html
function relative (url) {
  var urlRoot = '../..';
  if (urlRoot !== '') {
    return urlRoot + '/' + url;
  }
  return url;
}</script></head><body><div class="container"><div class="row"><div class="col-xs-12"><div class="top-menu"><div class="navigation"><a href="../../index.html"><span aria-hidden="true" class="glyphicon glyphicon-home"></span><span>&nbsp;</span><span>Forside</span></a><span>&nbsp;/&nbsp;</span><img src="../logo-black.png"/><a href="..">Processing</a></div><a title="Ta en omvisning på siden" data-placement="bottom" href="#" class="intro"><span class="icon"></span><span class="text">Intro</span></a><form class="search"><input type="text" placeholder="Søk" class="form-control"/></form></div></div><div class="search"><h1>Søkeresultat</h1><div class="results"></div></div><div class="col-xs-12"><header class="clearfix"><img src="../logo-black.png" class="logo hidden-xs"/><h1 class="title">Trigonometri, regulære mangekanter og stjerner</h1><div class="lesson-icons"><div class="level"><img title="Nivå 2" src="../../assets/img/level2.png"/><span>Nybegynner</span></div><a href=".." class="course"><img src="../logo-white.png"/><span>Processing</span></a><div class="pdf"><a href="/processing/trigonometri/trigonometri.pdf" title="Last ned PDF"><span class="icon"></span><span class="text">PDF</span></a></div><div class="readme"><a href="README.html"><span class="icon"></span><span class="text">Lærerveiledning</span></a></div></div></header></div><div class="col-xs-12"><div class="content"><section intro="" id="introduksjon">
<h1 intro="" id="introduksjon">Introduksjon</h1>
<p>Nå som du kan tegne <a href="../mangekanter/mangekanter.html">mangekanter</a>
(hvis du ikke har gjort leksjonen om mangekanter, bør du gjøre dem
først), skal vi se på en litt spesiell type mangekanter: de regulære
mangekantene. Det vil si de mangekantene hvor lengden av hver kant er
lik og vinkelen i hvert hjørne er lik. Vi skal også tegne deres nære
slektninger, de regulære stjernene.</p>
<p>Det er en stor fordel å kunne litt trigonometri før man slår seg løs
på disse oppgavene, men vi skal prøve å gi korte forklaringer av de
konseptene som brukes i leksjonen.</p>
<section class="protip" id="sinus-og-cosinus">
<h2 class="protip" id="sinus-og-cosinus">Sinus og cosinus</h2>
<p>Før vi begynner å tegne regulære mangekanter, skal vi bare ta en
titt på to trigonometriske funksjoner som vi kommer til å bruke mye:
<em>sinus</em> og <em>cosinus</em>. Vi skal se på dem spesifikt i forbindelse med
sirkler.</p>
<ul>
<li>Ethvert punkt langs omrisset av sirkelen befinner seg like langt fra
midten av sirkelen. Denne avstanden er <em>radius</em> i sirkelen, som regel
skriver vi bare <code>r</code> i figurer og formler.</li>
</ul>
<p><figure><img src="SirkelRadius.png" alt="" title="En sirkel med linjer med lengde `r` fra sentrum av sirkelen til punkter i omrisset"></figure></p>
<ul>
<li>Vi kan tegne en rettvinklet trekant som ligger vannrett og strekker
seg fra midten av sirkelen til ett av disse punktene.</li>
</ul>
<p><figure><img src="RettvinkletTrekantSirkel.png" alt="" title="En rettvinklet trekant mellom et punkt i sirkelens omriss og sentrum."></figure></p>
<ul>
<li>
<p>Hvis vi sier at sentrum av sirkelen ligger i punktet (0, 0), altså X
og Y er null i midten av sirkelen, kan vi enkelt regne ut X og Y for
punktet i omrisset. To av sidene i trekanten ovenfor viser da X og
Y. Den siste siden er linjen fra sentrum med lengde <code>r</code>. Derfor har vi
kalt sidene <code>x</code>, <code>y</code> og <code>r</code>; navnet kan brukes for lengdene til
sidene også. For vinkler er det vanlig å bruke greske bokstaver, og vi
har her brukt <code>α</code>, alfa.</p>
</li>
<li>
<p>Lengden på sidene <code>x</code> og <code>y</code> er gitt av funksjonene sinus og
cosinus, vinkelen <code>α</code> og <code>r</code>, altså radien til sirkelen. De korte
sidene som sammen lager det rettvinklede hjørnet, kalles kateter og
den lange siden med lengde <code>r</code> kalles hypotenus. Lengden på kateten
som er med på hjørnet med vinkelen <code>α</code>, har lengden <code>cos(α) * r</code>. Denne kateten kalles gjerne den hosliggende kateten, og mange
bruker huskeregelen: Hos blir cos, for å huske hvilken av de to
sidene som bruker cosinus og sinus. Lengden på den andre kateten,
kalt den motstående kateten er <code>sin(α) * r</code>.</p>
</li>
</ul>
<p><figure><img src="TrekantSiderSirkel.png" alt="" title="Den samme rettvinklede trekanten med formler for lengdene til sidene."></figure></p>
<ul>
<li>Det virker kanskje litt merkelig når du bare får formlene sånn, men
sinus og cosinus er definert som forholdene mellom hypotenusen, <code>r</code>,
og katetene, <code>x</code> og <code>y</code>. <code>sin(α) = y / r</code> og <code>cos(α) = x / r</code>. Vi
skal ikke se på hvordan man finner disse tallene ut fra vinkelen,
men det skal vi la datamaskinen gjøre for oss.</li>
</ul>
</section>
</section>
<section class="activity" id="regulaere-mangekanter">
<h1 class="activity" id="regulaere-mangekanter">Regulære mangekanter</h1>
<p>La oss tegne opp noen regulære mangekanter. Det vil si mangekanter der
avstanden mellom hvert hjørne er lik, altså de er likesidede, og
vinkelen i hvert hjørne er lik, altså de er likevinklede. Da lurer du
kanskje på hvordan du skal få til dette. Hjørnene i en regulær
mangekant fordeler seg jevnt langs omrisset av en sirkel. Derfor kan
vi bruke formlene for katetene for å regne ut hvor hjørnene skal
være. Opptegningen ellers er som for vanlige
<a href="../mangekanter/mangekanter.html">mangekanter</a>.</p>
<ul class="task-list">
<li class="task-list-item">
<p><input type="checkbox" id="cbx_0" disabled="true"><label for="cbx_0"> Vi begynner med å tegne opp en regulær pentagon (femkant).</label></p>
<pre><code class="processing"><span class="hljs-built_in">int</span> KANTER = <span class="hljs-number">5</span>;
<span class="hljs-built_in">float</span> vinkel = <span class="hljs-number">360.0</span> / KANTER;

<span class="hljs-keyword">void</span> <span class="hljs-title">setup</span>() {
  <span class="hljs-built_in">size</span>(<span class="hljs-number">600</span>, <span class="hljs-number">600</span>);
}

<span class="hljs-keyword">void</span> <span class="hljs-title">draw</span>() {
  <span class="hljs-built_in">background</span>(<span class="hljs-number">0</span>);

  <span class="hljs-built_in">beginShape</span>();
  <span class="hljs-keyword">for</span> (<span class="hljs-built_in">int</span> hjorne = <span class="hljs-number">0</span>; hjorne &lt; KANTER; hjorne++) {
    <span class="hljs-built_in">vertex</span>(<span class="hljs-number">300</span> + <span class="hljs-built_in">cos</span>(<span class="hljs-built_in">radians</span>(vinkel * hjorne)) * <span class="hljs-number">200</span>,
           <span class="hljs-number">300</span> + <span class="hljs-built_in">sin</span>(<span class="hljs-built_in">radians</span>(vinkel * hjorne)) * <span class="hljs-number">200</span>);
  }
  <span class="hljs-built_in">endShape</span>(CLOSE);
}
</code></pre>
<p>Her har vi noen nye utregninger inne i kallet på <code>vertex</code>. Her
bruker vi tre nye funksjoner <code>cos</code> og <code>sin</code> som har blitt forklart
<a href="#sinus-og-cosinus">lenger opp</a>, og <code>radians</code> som regner grader om til radianer, en
annen måleenhet for vinkler.</p>
<p>I dataprogrammer bruker sinus og cosinus vanligvis radianer, så om vi vil jobbe med vinkler i grader,
må vi gjør denne konverteringen. Du ser at vi har med en variabel
for vinkelen mellom hvert punkt og denne har vi beregnet i grader ut
fra at en sirkel er 360°.</p>
<p>Til slutt forteller <code>CLOSE</code> i <code>endShape</code> at siste kant i figuren skal settes sammen med første kant, altså at figures lukkes og fylles.</p>
</li>
</ul>
<p><figure><img src="Femkant.png" alt="" title="Vinkelen mellom to nabohjørner og sentrum i en femkant er 360° / 5 = 72°."></figure></p>
<ul class="task-list">
<li class="task-list-item">
<p><input type="checkbox" id="cbx_1" disabled="true"><label for="cbx_1"> Hva er tallet <code>200</code> her? Hva skjer om du endrer det til noe annet?</label></p>
</li>
<li class="task-list-item">
<p><input type="checkbox" id="cbx_2" disabled="true"><label for="cbx_2"> Hva med tallet <code>300</code>?</label></p>
</li>
<li class="task-list-item">
<p><input type="checkbox" id="cbx_3" disabled="true"><label for="cbx_3"> Kan du få snudd på femkanten sånn at hjørnet som nå peker rett til
høyre, peker opp?</label></p>
</li>
</ul>
<p><figure><img src="FemkantRotering.png" alt="" title="Femkanten før og etter rotering."></figure></p>
<ul class="task-list">
<li class="task-list-item"><input type="checkbox" id="cbx_4" disabled="true"><label for="cbx_4"> Hvis du har fått femkanten til å peke opp, kan du legge til en
variabel som du bruker til denne justeringen? Kan du bruke denne
variabelen til å få femkanten til å snurre?</label></li>
</ul>
<p><figure><img src="FemkantSnurrer.gif" alt="" title="Femkanten snurrer rundt."></figure></p>
<ul class="task-list">
<li class="task-list-item">
<p><input type="checkbox" id="cbx_5" disabled="true"><label for="cbx_5"> Kan du styre hvilken vei femkanten peker med musa eller tastaturet?</label></p>
</li>
<li class="task-list-item">
<p><input type="checkbox" id="cbx_6" disabled="true"><label for="cbx_6"> Hva skjer hvis du endrer <code>KANTER</code> til en annen verdi enn <code>5</code>?</label></p>
</li>
</ul>
</section>
<section class="activity" id="regulaere-stjerner-1">
<h1 class="activity" id="regulaere-stjerner-1">Regulære stjerner 1</h1>
<p>Regulære stjerner med et odde antall spisser kan tegnes nesten helt
likt som man tegner en regulær mangekant. De kan nesten sees på som en
variant av mangekanter. Hvis du har tegnet en femkantet stjerne før,
har du kanskje lagt merke til at dette likner på en femkant, men at du
hopper over et hjørne når du tegner streken mellom to spisser.</p>
<p><figure><img src="Pentagram.png" alt="" title="Vinkelen mellom en spiss, sentrum og spissen etter nabospissen i en femkantet stjerne er 2 · 360° / 5 = 144°."></figure></p>
<ul class="task-list">
<li class="task-list-item">
<p><input type="checkbox" id="cbx_7" disabled="true"><label for="cbx_7"> Siden vi skal hoppe over et hjørne hver gang vi tegner opp neste
spiss, trenger vi å gange vinkelen med <code>2</code>. Endre derfor kallet på
<code>vertex</code> til:</label></p>
<pre><code class="processing"><span class="hljs-built_in">vertex</span>(<span class="hljs-number">300</span> + <span class="hljs-built_in">cos</span>(<span class="hljs-built_in">radians</span>(vinkel * hjorne * <span class="hljs-number">2</span>)) * <span class="hljs-number">200</span>,
       <span class="hljs-number">300</span> + <span class="hljs-built_in">sin</span>(<span class="hljs-built_in">radians</span>(vinkel * hjorne * <span class="hljs-number">2</span>)) * <span class="hljs-number">200</span>);
</code></pre>
<p>Kunne du ganget med <code>2</code> et annet sted i koden og fått den samme
effekten?</p>
</li>
<li class="task-list-item">
<p><input type="checkbox" id="cbx_8" disabled="true"><label for="cbx_8"> Kan du tegne en syvkantet stjerne? Eller en nikantet stjerne?</label></p>
</li>
<li class="task-list-item">
<p><input type="checkbox" id="cbx_9" disabled="true"><label for="cbx_9"> Hvis du har en stjerne med flere kanter enn fem, kan du gange med
andre tall enn to og få andre varianter av mangekantede
stjerner. Prøv forskjellige tall for syv-, ni- og ellevekantede
stjerner. Hva skjer når du hopper over flere kanter enn halvparten
av antallet spisser?</label></p>
</li>
</ul>
</section>
<section class="activity" id="regulaere-stjerner-2">
<h1 class="activity" id="regulaere-stjerner-2">Regulære stjerner 2</h1>
<p>Stjerner med et likt antall spisser, kan tegnes som to regulære
mangekanter med halvparten så mange hjørner som stjernen har
spisser.</p>
<ul class="task-list">
<li class="task-list-item">
<p><input type="checkbox" id="cbx_10" disabled="true"><label for="cbx_10"> Fjern ganging med to om du nå tegner opp stjerner med odde antall
spisser.</label></p>
</li>
<li class="task-list-item">
<p><input type="checkbox" id="cbx_11" disabled="true"><label for="cbx_11"> Lag en kopi av løkken som tegner opp mangekanten, med <code>beginShape();</code>
og <code>endShape(CLOSE);</code>.</label></p>
</li>
<li class="task-list-item">
<p><input type="checkbox" id="cbx_12" disabled="true"><label for="cbx_12"> I den nye løkken, endrer du <code>int hjorne = 0</code> til <code>int hjorne = 1</code>,
slik at denne løkken tegner kantene mellom de odde hjørnene.</label></p>
</li>
<li class="task-list-item">
<p><input type="checkbox" id="cbx_13" disabled="true"><label for="cbx_13"> Endre <code>hjorne++</code> til <code>hjorne += 2</code> sånn at vi bare tegner kanter
mellom annenhvert hjørne.</label></p>
</li>
<li class="task-list-item">
<p><input type="checkbox" id="cbx_14" disabled="true"><label for="cbx_14"> Pass på at <code>KANTER</code> settes til et partall som er minst <code>6</code>.</label></p>
</li>
</ul>
<p><figure><img src="Oktagram.png" alt="" title="Vinkelen mellom en spiss, sentrum og spissen etter nabospissen i en åttekantet stjerne er 2 · 360° / 8 = 90°."></figure></p>
<section class="challenge" id="utfordring">
<h2 class="challenge" id="utfordring">Utfordring</h2>
<ul class="task-list">
<li class="task-list-item">
<p><input type="checkbox" id="cbx_15" disabled="true"><label for="cbx_15"> Nå ser det nok ut som om det mangler noen streker i stjernen
din. Kan du få tegnet opp de siste kantene ved å tegne opp den første
av de to mangekantene på nytt og bruke
<a href="https://processing.org/reference/noFill_.html"><code>noFill()</code></a>,
<a href="https://processing.org/reference/noStroke_.html"><code>noStroke()</code></a> og
<a href="https://processing.org/reference/stroke_.html"><code>stroke()</code></a>.</label></p>
</li>
<li class="task-list-item">
<p><input type="checkbox" id="cbx_16" disabled="true"><label for="cbx_16"> Kan du tegne opp flere mangekanter eller stjerner på skjermen
samtidig? For eksempel en femkantet, en syvkantet og en nikantet
stjerne som vist under?</label></p>
</li>
</ul>
<p><figure><img src="FlereStjerner.png" alt="" title="Flere stjerner samtidig."></figure></p>
<ul class="task-list">
<li class="task-list-item"><input type="checkbox" id="cbx_17" disabled="true"><label for="cbx_17"> Hvis stjernene dine ikke snurrer allerede, kan du få dem til å gjøre
det?</label></li>
</ul>
<p><figure><img src="FlereStjernerSnurrer.gif" alt="" title="Tre stjerner som snurrer."></figure></p>
</section>
</section>
</div><div class="improve"><h3>Forbedre denne siden</h3><p>Funnet en feil? Kunne noe vært bedre? Hvis ja, vennligst gi oss tilbakemelding ved å lage en sak på Github eller fiks feilen selv om du kan. Vi er takknemlige for enhver tilbakemelding!</p><a href="https://github.com/kodeklubben/oppgaver/issues/new?title=Problem med Processing: Trigonometri, regulære mangekanter og stjerner&amp;body=Oppgavens kildekode: https://github.com/kodeklubben/oppgaver/tree/master/src/processing/trigonometri" class="issue">Rapporter et problem</a><a href="https://github.com/kodeklubben/oppgaver/tree/master/src/processing/trigonometri" class="code">Vis koden og fiks selv</a></div></div><div class="col-xs-12"><div id="footer" class="clearfix"><div class="license"><p><strong>Lisens:</strong></p><a rel="license" href="http://creativecommons.org/licenses/by-sa/4.0/deed.no">CC BY-SA 4.0</a></div><div class="author"><p><strong>Forfatter</strong></p><p>Sigmund Hansen</p>
</div></div></div></div></div><div class="intro-question modal fade"><div class="modal-dialog"><div class="modal-content"><div class="modal-header"><button type="button" data-dismiss="modal" aria-label="Close" class="close"><span aria-hidden="true">&times;</span></button><h4 class="modal-title">Hei der!</h4></div><div class="modal-body"><p>Ser ut som dette er ditt første besøk, vil du ha en omvisning?</p></div><div class="modal-footer"><button class="btn btn-success">Ja!</button><button data-dismiss="modal" class="btn btn-danger">Nei takk</button></div></div></div></div><script src="../../assets/vendor.min.js"></script><script src="../../assets/script.min.js"></script></body></html>