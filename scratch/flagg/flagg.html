<html><head><meta charset="utf-8"/><meta name="viewport" content="width=device-width, initial-scale=1"/><title>Flagg | Kodeklubben</title><link href="../../assets/style.min.css" rel="stylesheet"/><script type="text/javascript">// convert url relative to current file
// ex: python/index.html -> ../python/index.html
function relative (url) {
  var urlRoot = '../..';
  if (urlRoot !== '') {
    return urlRoot + '/' + url;
  }
  return url;
}</script></head><body><div class="container"><div class="row"><div class="col-xs-12"><div class="top-menu"><div class="navigation"><a href="../../index.html"><span aria-hidden="true" class="glyphicon glyphicon-home"></span><span>&nbsp;</span><span>Forside</span></a><span>&nbsp;/&nbsp;</span><img src="../logo-black.png"/><a href="..">Scratch</a></div><a title="Ta en omvisning på siden" data-placement="bottom" href="#" class="intro"><span class="icon"></span><span class="text">Intro</span></a><form class="search"><input type="text" placeholder="Søk" class="form-control"/></form></div></div><div class="search"><h1>Søkeresultat</h1><div class="results"></div></div><div class="col-xs-12"><header class="clearfix"><img src="../logo-black.png" class="logo hidden-xs"/><h1 class="title">Flagg</h1><div class="lesson-icons"><div class="level"><img title="Nivå 3" src="../../assets/img/level3.png"/><span>Erfaren</span></div><a href=".." class="course"><img src="../logo-white.png"/><span>Scratch</span></a><div class="pdf"><a href="/scratch/flagg/flagg.pdf" title="Last ned PDF"><span class="icon"></span><span class="text">PDF</span></a></div><div class="readme"><a href="README.html"><span class="icon"></span><span class="text">Lærerveiledning</span></a></div></div></header></div><div class="col-xs-12"><div class="content"><section class="intro" id="introduksjon">
<h1 class="intro" id="introduksjon">Introduksjon</h1>
<p>I denne oppgaven vil vi se litt nærmere på hvordan vi kan lage spennende mønstre
og animasjoner ved hjelp av litt matematikk. Spesielt skal vi tegne et flagg som
ser ut som om det vaier i vinden.</p>
<p><figure><img src="flagg.png" alt=""></figure></p>
</section>
<section class="activity" id="steg-1-ga-i-sirkel">
<h1 class="activity" id="steg-1-ga-i-sirkel">Steg 1: Gå i sirkel</h1>
<p>Vi har tidligere sett flere måter vi kan få figurer til å gå i sirkel på. For
eksempel flyttet vi i <a href="../soloball/soloball.html">Soloball</a> figuren vekk fra
sentrum og brukte <code class="b">pek mot [musepeker v]</code> for å flytte figuren i sirkel.</p>
<p>I denne oppgaven skal vi bruke to funksjoner, <em>sinus</em> og <em>cosinus</em>, for å ta
litt mer kontroll over hvordan sirkelbevegelsen skjer. Du har kanskje ikke hørt
om <em>sinus</em> og <em>cosinus</em>? Disse er tall som forteller hvor lange sidene i en
rettvinklet trekant er i forhold til hverandre. I figuren nedenfor forteller for
eksempel <em>cosinus</em>, <code>cos(vinkel)</code> oss hvor lang den vannrette streken er i
forhold til den skrå streken.</p>
<p><figure><img src="../lunar_lander/sinus_cosinus.png" alt=""></figure></p>
<p>La oss se hvordan vi kan bruke dette til å tegne sirkler!</p>
<section class="check" id="sjekkliste">
<h2 class="check" id="sjekkliste">Sjekkliste</h2>
<ul class="task-list">
<li class="task-list-item">
<p><input type="checkbox" id="cbx_0" disabled="true"><label for="cbx_0"> Start et nytt prosjekt.</label></p>
</li>
<li class="task-list-item">
<p><input type="checkbox" id="cbx_1" disabled="true"><label for="cbx_1"> Skriv det følgende skriptet på kattefiguren:</label></p>
<pre><code class="blocks">når grønt flagg klikkes
begrens rotasjon [ikke roter v]
for alltid
    sett x til ((100) * ([cos v] av (retning)))
    sett y til ((100) * ([sin v] av (retning)))
    vend venstre (5) grader
slutt
</code></pre>
</li>
</ul>
</section>
<section class="flag" id="test-prosjektet">
<h2 class="flag" id="test-prosjektet">Test prosjektet</h2>
<p><strong>Klikk på det grønne flagget.</strong></p>
<ul class="task-list">
<li class="task-list-item">
<p><input type="checkbox" id="cbx_2" disabled="true"><label for="cbx_2"> Hva skjer? Skjønner du hvorfor kattefiguren flytter seg rundt i en sirkel?</label></p>
<p>Tallet <code>100</code> forteller hvor stor sirkelen skal være (det er lengden av den
skrå streken i figuren over). Prøv å endre på tallet (begge steder) for å se
hva som skjer.</p>
</li>
<li class="task-list-item">
<p><input type="checkbox" id="cbx_3" disabled="true"><label for="cbx_3"> Hva skjer om du bruker forskjellige tall de to stedene i stedet for <code>100</code>?</label></p>
</li>
<li class="task-list-item">
<p><input type="checkbox" id="cbx_4" disabled="true"><label for="cbx_4"> Hvordan forandrer bevegelsen til katten seg om du forandrer tallet <code>5</code> i <code class="b">vend venstre (5) grader</code>? Prøv gjerne med negative tall også!</label></p>
</li>
</ul>
</section>
<section class="tip" id="retning-pa-sirkelbevegelsen">
<h2 class="tip" id="retning-pa-sirkelbevegelsen">Retning på sirkelbevegelsen</h2>
<p>Du legger kanskje merke til at katten flytter seg i motsatt retning av hvordan
pilen i <code class="b">vend venstre (5) grader</code> klossen peker? Dette er fordi Scratch
måler vinkler i motsatt retning av hva som er vanlig i matematikken (og som vi
har tegnet over).</p>
</section>
</section>
<section class="activity" id="steg-2-flytt-sirkelen">
<h1 class="activity" id="steg-2-flytt-sirkelen">Steg 2: Flytt sirkelen</h1>
<p>Så langt har vi bare tegnet en sirkel midt på skjermen. La oss se om vi kan flytte den!</p>
<section class="check" id="sjekkliste-2">
<h2 class="check" id="sjekkliste-2">Sjekkliste</h2>
<ul class="task-list">
<li class="task-list-item">
<p><input type="checkbox" id="cbx_5" disabled="true"><label for="cbx_5"> Siden vi allerede flytter figuren langs en sirkel kan vi ikke bruke <code class="b">gå til x: () y: ()</code>-klosser for å flytte hele sirkelen. I stedet vil vi bruke
variabler.  Lag to variabler som heter <code class="b">(sentrumX)</code> og <code class="b">(sentrumY)</code> og
som gjelder kun <em>for denne figuren</em>.</label></p>
</li>
<li class="task-list-item">
<p><input type="checkbox" id="cbx_6" disabled="true"><label for="cbx_6"> Vi kan nå flytte sirkelen over ved å sette <code class="b">(sentrumX)</code>- og
<code class="b">(sentrumY)</code>-variablene:</label></p>
<pre><code class="blocks">når grønt flagg klikkes
begrens rotasjon [ikke roter v]
sett [sentrumX v] til [-100]
sett [sentrumY v] til [50]
for alltid
    sett x til ((sentrumX) + ((100) * ([cos v] av (retning)))
    sett y til ((sentrumY) + ((100) * ([sin v] av (retning)))
    vend venstre (5) grader
slutt
</code></pre>
</li>
</ul>
</section>
<section class="flag" id="test-prosjektet-2">
<h2 class="flag" id="test-prosjektet-2">Test prosjektet</h2>
<p><strong>Klikk på det grønne flagget.</strong></p>
<ul class="task-list">
<li class="task-list-item"><input type="checkbox" id="cbx_7" disabled="true"><label for="cbx_7"> Flytter sirkelen seg til det nye sentrumet?</label></li>
</ul>
</section>
<section class="challenge" id="prov-selv">
<h2 class="challenge" id="prov-selv">Prøv selv</h2>
<ul class="task-list">
<li class="task-list-item">
<p><input type="checkbox" id="cbx_8" disabled="true"><label for="cbx_8"> Legg til en ny variabel, <code class="b">(radius)</code>, som også gjelder kun <em>for denne
figuren</em>. Kan du bruke denne til å styre hvor stor sirkelen er? Det vil si,
<code class="b">(radius)</code> skal fortelle lengden av den skrå streken i figuren i
begynnelsen av oppgaven.</label></p>
<p>Du trenger en <code class="b">sett [radius v] til []</code>-kloss i tillegg til å bruke
<code class="b">(radius)</code> to steder i koden din.</p>
</li>
</ul>
</section>
</section>
<section class="activity" id="steg-3-dansende-disker">
<h1 class="activity" id="steg-3-dansende-disker">Steg 3: Dansende disker</h1>
<p>Nå skal vi prøve å få mange figurer til å gå i sirkel samtidig.</p>
<section class="check" id="sjekkliste-3">
<h2 class="check" id="sjekkliste-3">Sjekkliste</h2>
<ul class="task-list">
<li class="task-list-item">
<p><input type="checkbox" id="cbx_9" disabled="true"><label for="cbx_9"> Tegn en ny drakt på figuren din. Bruk vektorgrafikk til å tegne en rød fyllt
sirkel (disk). Denne kan være ganske liten, for eksempel <code>20 x 20</code> piksler.</label></p>
<p><figure><img src="rod_disk.png" alt=""></figure></p>
</li>
<li class="task-list-item">
<p><input type="checkbox" id="cbx_10" disabled="true"><label for="cbx_10"> Vi kan lage mange røde disker ved å klone denne ene disken. Del koden din i to
deler, og endre den på denne måten:</label></p>
<pre><code class="blocks">når grønt flagg klikkes
gjenta (99) ganger
    sett [sentrumX v] til (tilfeldig tall fra (-150) til (150))
    sett [sentrumY v] til (tilfeldig tall fra (-100) til (100))
    sett [radius v] til [50]
    lag klon av [meg v]
slutt

når jeg starter som klon
for alltid
    sett x til ((sentrumX) + ((radius) * ([cos v] av (retning)))
    sett y til ((sentrumY) + ((radius) * ([sin v] av (retning)))
    vend venstre (5) grader
slutt
</code></pre>
</li>
<li class="task-list-item">
<p><input type="checkbox" id="cbx_11" disabled="true"><label for="cbx_11"> Om du kjører programmet ditt nå vil du se 99 disker som danser (og 1 som står
i ro) rundt på skjermen i et herlig kaos!</label></p>
<p>Kaoset kommer faktisk av at Scratch bruker litt tid på å starte hver klon. Vi
kan lage en mindre kaotisk dans på denne måten:</p>
<p>Bytt <code class="b">når jeg starter som klon</code> med <code class="b">når jeg mottar [dans v]</code>, og legg
til en <code class="b">send melding [dans v]</code>-kloss etter <code class="b">gjenta (99) ganger</code>-løkken.</p>
<p>Om du kjører programmet ditt igjen vil du se at alle diskene danser i takt.
Hva liker du best?</p>
</li>
</ul>
</section>
</section>
<section class="activity" id="steg-4-flagrende-flagg">
<h1 class="activity" id="steg-4-flagrende-flagg">Steg 4: Flagrende flagg</h1>
<p>Vi skal nå se hvordan vi kan gjøre om denne kaotiske dansen til noe som ligner
på et flagrende flagg.</p>
<section class="check" id="sjekkliste-4">
<h2 class="check" id="sjekkliste-4">Sjekkliste</h2>
<ul class="task-list">
<li class="task-list-item">
<p><input type="checkbox" id="cbx_12" disabled="true"><label for="cbx_12"> I forrige steg klonet vi disker til tilfeldige steder. Nå skal vi legge dem ut
litt mer organisert. Skriv om skriptet som legger ut diskene dine slik:</label></p>
<pre><code class="blocks">når grønt flagg klikkes
vis
sett [radius v] til [25]
sett [sentrumX v] til [-160]
gjenta (19) ganger
    sett [sentrumY v] til [-100]
    gjenta (14) ganger
        lag klon av [meg v]
        endre [sentrumY v] med (16)
    slutt
    endre [sentrumX v] med (16)
slutt
send melding [flagre v]
skjul
</code></pre>
</li>
<li class="task-list-item">
<p><input type="checkbox" id="cbx_13" disabled="true"><label for="cbx_13"> La så <code>flagre</code>-skriptet være det samme som du brukte til å danse tidligere:</label></p>
<pre><code class="blocks">når jeg mottar [flagre v]
for alltid
    sett x til ((sentrumX) + ((radius) * ([cos v] av (retning)))
    sett y til ((sentrumY) + ((radius) * ([sin v] av (retning)))
    vend venstre (5) grader
slutt
</code></pre>
</li>
<li class="task-list-item">
<p><input type="checkbox" id="cbx_14" disabled="true"><label for="cbx_14"> Kjør programmet ditt. Du vil nå se et flagg bestående av mange røde disker som
beveger seg i sirkel. Men nå kommer det morsomme: Vi kan la de røde diskene
bevege seg litt i utakt!</label></p>
<p>Legg til klossen <code class="b">vend høyre (1) grader</code> etter <code class="b">lag klon av [meg v]</code>-klossen, og prøv programmet ditt igjen. Hva har skjedd?</p>
</li>
</ul>
</section>
</section>
<section class="activity" id="steg-5-det-norske-flagget">
<h1 class="activity" id="steg-5-det-norske-flagget">Steg 5: Det norske flagget</h1>
<p>Nå skal vi se hvordan vi kan tegne flagget i forskjellige farger.</p>
<section class="check" id="sjekkliste-5">
<h2 class="check" id="sjekkliste-5">Sjekkliste</h2>
<ul class="task-list">
<li class="task-list-item">
<p><input type="checkbox" id="cbx_15" disabled="true"><label for="cbx_15"> Tegn først to nye drakter, begge kopier av den røde disken. Den første skal
være en hvit disk mens den andre skal være en blå disk. Gi de tre diskfigurene
dine navnene <code>r</code>, <code>h</code> og <code>b</code> slik at navnet er første bokstaven i fargen på
disken: <code>r</code>ød, <code>h</code>vit og <code>b</code>lå.</label></p>
<p><figure><img src="tre_disker.png" alt=""></figure></p>
</li>
<li class="task-list-item">
<p><input type="checkbox" id="cbx_16" disabled="true"><label for="cbx_16"> Vi skal nå bruke en ny variabel <code class="b">(flagg)</code> som beskriver fargene i
flagget. Lag variabelen <em>for alle figurer</em> og legg deretter til koden:</label></p>
<pre><code class="blocks">når grønt flagg klikkes
sett [flagg v] til [rrrrrhbbhrrrrr]
</code></pre>
<p>Bokstavene <code>rrrrrhbbhrrrrr</code> beskriver at vi først vil ha 5 røde disker,
deretter 1 hvit, 2 blå, 1 hvit og 5 røde disker.</p>
</li>
<li class="task-list-item">
<p><input type="checkbox" id="cbx_17" disabled="true"><label for="cbx_17"> For å kunne bruke den nye <code class="b">(flagg)</code>-variabelen må også hver disk vite
hvilket nummer den har. Lag en ny variabel <code class="b">(nummer)</code> som gjelder kun <em>for
denne figuren</em>.</label></p>
</li>
<li class="task-list-item">
<p><input type="checkbox" id="cbx_18" disabled="true"><label for="cbx_18"> Legg til <code class="b">sett [nummer v] til [1]</code> rett under <code class="b">vis</code> og <code class="b">endre [nummer v] med (1)</code> rett under <code class="b">lag klon av [meg v]</code>-klossen.</label></p>
</li>
<li class="task-list-item">
<p><input type="checkbox" id="cbx_19" disabled="true"><label for="cbx_19"> Til slutt skal vi endre drakt på diskene. Legg til</label></p>
<pre><code class="blocks">bytt drakt til (bokstav (nummer) i (flagg))
</code></pre>
<p>øverst i <code class="blockcontrol">for alltid</code>-løkken i <code>flagre</code>-skriptet.</p>
</li>
<li class="task-list-item">
<p><input type="checkbox" id="cbx_20" disabled="true"><label for="cbx_20"> Kjør programmet ditt. Den venstre delen av flagget ditt skal nå ha fått
fargene til det norske flagget. For å fargelegge hele flagget må vi gi mange
flere bokstaver til <code class="b">(flagg)</code>-variabelen. Hele det norske flagget vil ha
bokstavene</label></p>
<pre><code><span class="hljs-attribute">rrrrrhbbhrrrrrrrrrrhbbhrrrrrrrrrrhbbhrrrrrrrrrrhbbhrrrrrrrrrrhbbhrrrrr
hhhhhhbbhhhhhhbbbbbbbbbbbbbbbbbbbbbbbbbbbbhhhhhhbbhhhhhhrrrrrhbbhrrrrr
rrrrrhbbhrrrrrrrrrrhbbhrrrrrrrrrrhbbhrrrrrrrrrrhbbhrrrrrrrrrrhbbhrrrrr
rrrrrhbbhrrrrrrrrrrhbbhrrrrrrrrrrhbbhrrrrrrrrrrhbbhrrrrr</span>
</code></pre>
</li>
<li class="task-list-item">
<p><input type="checkbox" id="cbx_21" disabled="true"><label for="cbx_21"> En enklere måte å tegne flagg på er å si at vi vil at mønsteret skal gjenta
seg selv. Da trenger vi ikke skrive en bokstav for hver disk. Til dette kan vi
bruke <code class="b">() mod ()</code>-klossen.</label></p>
<p>Bytt <code class="b">(bokstav (nummer) i (flagg))</code> med <code class="b">(bokstav ((nummer) mod (lengden av (flagg))) i (flagg))</code> i <code class="b">bytt drakt til [ v]</code>-klossen. Om du prøver
programmet igjen vil du se at flaggmønsteret gjentas (sett for eksempel
<code class="b">(flagg)</code> til <code>rhb</code> for å se dette).</p>
</li>
</ul>
</section>
<section class="challenge" id="prov-selv-2">
<h2 class="challenge" id="prov-selv-2">Prøv selv</h2>
<ul class="task-list">
<li class="task-list-item">
<p><input type="checkbox" id="cbx_22" disabled="true"><label for="cbx_22"> Tegn egne flagg. Om du trenger flere farger er det bare å lage flere
drakter. Pass på at hver drakt har en bokstav eller tall som navn.</label></p>
</li>
<li class="task-list-item">
<p><input type="checkbox" id="cbx_23" disabled="true"><label for="cbx_23"> Du kan også leke litt med de forskjellige tallene for en litt annerledes
animasjon. Prøv for eksempel med <code class="b">vend høyre (25) grader</code> i klossen etter
<code class="b">lag klon av [meg v]</code>.</label></p>
</li>
<li class="task-list-item">
<p><input type="checkbox" id="cbx_24" disabled="true"><label for="cbx_24"> Du kan endre utseendet på flagget underveis. For eksempel om du bruker en <code class="b">når [ v] trykkes</code>-kloss kan du endre verdien av <code class="b">(flagg)</code> basert på hvilke
taster som trykkes. Fargene i flagget vil da også oppdatere seg.</label></p>
</li>
</ul>
</section>
</section>
</div><div class="improve"><h3>Forbedre denne siden</h3><p>Funnet en feil? Kunne noe vært bedre? Hvis ja, vennligst gi oss tilbakemelding ved å lage en sak på Github eller fiks feilen selv om du kan. Vi er takknemlige for enhver tilbakemelding!</p><a href="https://github.com/kodeklubben/oppgaver/issues/new?title=Problem med Scratch: Flagg&amp;body=Oppgavens kildekode: https://github.com/kodeklubben/oppgaver/tree/master/src/scratch/flagg" class="issue">Rapporter et problem</a><a href="https://github.com/kodeklubben/oppgaver/tree/master/src/scratch/flagg" class="code">Vis koden og fiks selv</a></div></div><div class="col-xs-12"><div id="footer" class="clearfix"><div class="license"><p><strong>Lisens:</strong></p><a rel="license" href="http://creativecommons.org/licenses/by-sa/4.0/deed.no">CC BY-SA 4.0</a></div><div class="author"><p><strong>Forfatter</strong></p><p>Sverre Oskar Konestabo og Geir Arne Hjelle</p>
</div></div></div></div></div><div class="intro-question modal fade"><div class="modal-dialog"><div class="modal-content"><div class="modal-header"><button type="button" data-dismiss="modal" aria-label="Close" class="close"><span aria-hidden="true">&times;</span></button><h4 class="modal-title">Hei der!</h4></div><div class="modal-body"><p>Ser ut som dette er ditt første besøk, vil du ha en omvisning?</p></div><div class="modal-footer"><button class="btn btn-success">Ja!</button><button data-dismiss="modal" class="btn btn-danger">Nei takk</button></div></div></div></div><script src="../../assets/vendor.min.js"></script><script src="../../assets/script.min.js"></script><script>// bind shim for phantomJS
Function.prototype.bind = Function.prototype.bind || function (thisp) {
  var fn = this;
  var args = Array.prototype.slice.call(arguments, 1);
  return function () {
    return fn.apply(thisp, args);
  };
};
$(document).ready(function(){
  $('pre').has('code.blocks').addClass('blocks');
  scratchblocks.renderMatching('code.blocks', {
    languages: ['nb', 'en']
  });
  scratchblocks.renderMatching('code.b', {
    languages: ['nb', 'en'],
    inline: true
  });
});</script></body></html>