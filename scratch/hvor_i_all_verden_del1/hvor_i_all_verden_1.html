<html><head><meta charset="utf-8"/><meta name="viewport" content="width=device-width, initial-scale=1"/><title>Hvor i All Verden? Del 1 | Kodeklubben</title><link href="../../assets/style.min.css" rel="stylesheet"/><script type="text/javascript">// convert url relative to current file
// ex: python/index.html -> ../python/index.html
function relative (url) {
  var urlRoot = '../..';
  if (urlRoot !== '') {
    return urlRoot + '/' + url;
  }
  return url;
}</script></head><body><div class="container"><div class="row"><div class="col-xs-12"><div class="top-menu"><div class="navigation"><a href="../../index.html"><span aria-hidden="true" class="glyphicon glyphicon-home"></span><span>&nbsp;</span><span>Forside</span></a><span>&nbsp;/&nbsp;</span><img src="../logo-black.png"/><a href="..">Scratch</a></div><a title="Ta en omvisning på siden" data-placement="bottom" href="#" class="intro"><span class="icon"></span><span class="text">Intro</span></a><form class="search"><input type="text" placeholder="Søk" class="form-control"/></form></div></div><div class="search"><h1>Søkeresultat</h1><div class="results"></div></div><div class="col-xs-12"><header class="clearfix"><img src="../logo-black.png" class="logo hidden-xs"/><h1 class="title">Hvor i All Verden? Del 1</h1><div class="lesson-icons"><div class="level"><img title="Nivå 3" src="../../assets/img/level3.png"/><span>Erfaren</span></div><a href=".." class="course"><img src="../logo-white.png"/><span>Scratch</span></a><div class="pdf"><a href="/scratch/hvor_i_all_verden_del1/hvor_i_all_verden_1.pdf" title="Last ned PDF"><span class="icon"></span><span class="text">PDF</span></a></div><div class="readme"><a href="README.html"><span class="icon"></span><span class="text">Lærerveiledning</span></a></div></div></header></div><div class="col-xs-12"><div class="content"><section class="intro" id="introduksjon">
<h1 class="intro" id="introduksjon">Introduksjon</h1>
<p>Hvor i All Verden? er et reise- og geografispill hvor man raskest
mulig skal fly innom reisemål spredt rundt i Europa. I denne første
leksjonen vil vi se på hvordan vi styrer figurer rundt omkring på
skjermen, og hvordan vi får forskjellige figurer til å reagere på
hverandre.</p>
<p>I senere leksjoner vil vi utvide kartet vi flyr over ved å lage en
bakgrunn som flytter seg. Vi vil også se på hvordan vi kan lage lister
som holder oversikt over alle stedene vi kan besøke.</p>
<p><figure><img src="hvor_i_all_verden_1.png" alt=""></figure></p>
</section>
<section class="activity" id="steg-1-styr-et-helikopter">
<h1 class="activity" id="steg-1-styr-et-helikopter">Steg 1: Styr et helikopter</h1>
<p><em>Vi begynner med å lage et lite program som gjør at vi kan styre et
helikopter med piltastene.</em></p>
<section class="check" id="sjekkliste">
<h2 class="check" id="sjekkliste">Sjekkliste</h2>
<ul class="task-list">
<li class="task-list-item">
<p><input type="checkbox" id="cbx_0" disabled="true"><label for="cbx_0"> Start et nytt Scratch-prosjekt. Slett kattefiguren, for eksempel ved
å høyreklikke på den og velge <code>slett</code>.</label></p>
</li>
<li class="task-list-item">
<p><input type="checkbox" id="cbx_1" disabled="true"><label for="cbx_1"> Legg til en ny figur ved å klikke
<img src="../bilder/hent-fra-bibliotek.png" alt="Velg figur fra biblioteket">
under <code>Figurer</code>. Vi har brukt <code>Transport/Helicopter</code>, men du kan
gjerne bruke en annen figur å reise rundt med.</label></p>
</li>
<li class="task-list-item">
<p><input type="checkbox" id="cbx_2" disabled="true"><label for="cbx_2"> Klikk <code class="blockmotion">i</code> og skift navn på figuren til
<code>Helikopter</code>.</label></p>
</li>
<li class="task-list-item">
<p><input type="checkbox" id="cbx_3" disabled="true"><label for="cbx_3"> Klikk på scenen til venstre for figurene, og lag det følgende
skriptet:</label></p>
<pre><code class="blocks">når grønt flagg klikkes
send melding [Nytt spill v]
</code></pre>
<p>Vi skal diskutere hvorfor vi gjør dette i mer detalj senere. Kort
sagt gir det oss mer fleksibilitet i forhold til hvordan vi
starter og avslutter spillet.</p>
</li>
<li class="task-list-item">
<p><input type="checkbox" id="cbx_4" disabled="true"><label for="cbx_4"> Klikk på helikopteret igjen. Klikk deretter <code class="blockdata">Data</code> og
lag en variabel som heter <code class="blockdata">hastighet</code> og som gjelder for
denne figuren.</label></p>
</li>
<li class="task-list-item">
<p><input type="checkbox" id="cbx_5" disabled="true"><label for="cbx_5"> Deretter bygger vi noen klosser hvor vi bestemmer egenskaper ved
helikopteret som ikke forandrer seg i løpet av spillet, for eksempel
størrelsen og hastigheten.</label></p>
<pre><code class="blocks">når grønt flagg klikkes
skjul
begrens rotasjon [vend sideveis v]
sett størrelse til (30) %
sett [hastighet v] til [5]
</code></pre>
<p>Eksperimenter gjerne med andre verdier for disse klossene, slik at
du finner de verdiene du mener er best for ditt spill!</p>
</li>
<li class="task-list-item">
<p><input type="checkbox" id="cbx_6" disabled="true"><label for="cbx_6"> Nå skal vi lage en av de viktigste delene av spillet, nemlig hvordan
helikopteret flytter seg rundt. Dette legger vi inn i en løkke som
alltid kjører.</label></p>
<pre><code class="blocks">når jeg mottar [Nytt spill v]
gå til x: (0) y: (0)
vis
for alltid
    hvis &lt;tast [pil høyre v] trykket?&gt;
        pek i retning (90 v)
        gå (hastighet) steg
    slutt
    hvis &lt;tast [pil venstre v] trykket?&gt;
        pek i retning (-90 v)
        gå (hastighet) steg
    slutt
slutt
</code></pre>
</li>
</ul>
</section>
<section class="flag" id="test-prosjektet">
<h2 class="flag" id="test-prosjektet">Test prosjektet</h2>
<p><strong>Klikk på det grønne flagget.</strong></p>
<ul class="task-list">
<li class="task-list-item">
<p><input type="checkbox" id="cbx_7" disabled="true"><label for="cbx_7"> Kan du bruke piltastene til å styre helikopteret rundt omkring? Vi
har bare bestemt hva som skal skje når <code>pil høyre</code> og <code>pil venstre</code>
trykkes. Prøv selv å legge inn kode for hva som skal skje når <code>pil opp</code> og <code>pil ned</code> trykkes.</label></p>
</li>
<li class="task-list-item">
<p><input type="checkbox" id="cbx_8" disabled="true"><label for="cbx_8"> Hva gjør klossen <code class="blockmotion">begrens rotasjon vend sideveis</code>? Prøv
å endre verdiene i nedtrekksmenyen for å se hva som skjer.</label></p>
</li>
</ul>
</section>
</section>
<section class="activity" id="steg-2-et-enkelt-kart">
<h1 class="activity" id="steg-2-et-enkelt-kart">Steg 2: Et enkelt kart</h1>
<p><em>Vi legger nå inn et kart som en bakgrunn. Dette vil vi i denne
leksjonen bruke til å fly over. I senere leksjoner vil vi også lære
hvordan vi kan få dette bakgrunnskartet til å bevege seg.</em></p>
<section class="check" id="sjekkliste-2">
<h2 class="check" id="sjekkliste-2">Sjekkliste</h2>
<ul class="task-list">
<li class="task-list-item">
<p><input type="checkbox" id="cbx_9" disabled="true"><label for="cbx_9"> Vi vil først laste ned kartet fra nettet. Åpne lenken
<a href="europakart.png">europakart.png</a> i en ny fane i nettleseren din.
Dette vil åpne et bilde av et europakart. Høyreklikk på bildet, og
velg <code>Lagre bildet som</code> eller noe som ligner. Lagre bildet et sted
du finner det igjen.</label></p>
</li>
<li class="task-list-item">
<p><input type="checkbox" id="cbx_10" disabled="true"><label for="cbx_10"> Velg <img src="../bilder/hent-fra-fil.png" alt="Last opp bakgrunn fra fil">
under <code>Ny bakgrunn</code> helt til venstre på skjermen. Velg filen
<code>europakart.png</code> du nettopp lastet ned.</label></p>
</li>
</ul>
</section>
<section class="flag" id="test-prosjektet-2">
<h2 class="flag" id="test-prosjektet-2">Test prosjektet</h2>
<p><strong>Klikk på det grønne flagget.</strong></p>
<ul class="task-list">
<li class="task-list-item"><input type="checkbox" id="cbx_11" disabled="true"><label for="cbx_11"> Ser det ut som om helikopteret flyr rundt i Europa? Prøv gjerne å
eksperimentere mer med egenskapene til helikopteret: størrelse,
hastighet og så videre.</label></li>
</ul>
</section>
</section>
<section class="activity" id="steg-3-legg-til-et-reisemal">
<h1 class="activity" id="steg-3-legg-til-et-reisemal">Steg 3: Legg til et reisemål</h1>
<p><em>Vi skal nå gi helikopteret et mål det kan fly til.</em></p>
<section class="check" id="sjekkliste-3">
<h2 class="check" id="sjekkliste-3">Sjekkliste</h2>
<ul class="task-list">
<li class="task-list-item">
<p><input type="checkbox" id="cbx_12" disabled="true"><label for="cbx_12"> Vi begynner med å tegne en liten figur som kan markere reisemålet i
kartet. Velg <img src="../bilder/tegn-ny.png" alt="Tegn ny figur"> under
<code>Figurer</code>.</label></p>
</li>
<li class="task-list-item">
<p><input type="checkbox" id="cbx_13" disabled="true"><label for="cbx_13"> Velg en passende farge. For eksempel vil rød synes ganske godt på
kartet. Velg deretter sirkeverktøyet, og marker den fyllte sirkelen
(ellipsen) til venstre under tegnevinduet.</label></p>
</li>
<li class="task-list-item">
<p><input type="checkbox" id="cbx_14" disabled="true"><label for="cbx_14"> Før du begynner å tegne kan du forstørre tegningen din ved å trykke
på forstørrelsesglasset nederst til høyre. For eksempel vil 800%
forstørrelse passe bra. Hold inne <code>skift</code>-knappen mens du drar ut en
sirkel som er omtrent fire ruter stor. <code>skift</code>-knappen hjelper deg
til å lage en helt rund sirkel.</label></p>
<p><figure><img src="sirkel.png" alt=""></figure></p>
</li>
<li class="task-list-item">
<p><input type="checkbox" id="cbx_15" disabled="true"><label for="cbx_15"> Gi denne nye figuren navnet <code>Sted</code>.</label></p>
</li>
<li class="task-list-item">
<p><input type="checkbox" id="cbx_16" disabled="true"><label for="cbx_16"> Dra denne nye sted-figuren til et sted på kartet du vil at skal være
reisemålet. Vi har brukt <code>Barcelona</code> her, men du kan velge et annet
sted om du vil.</label></p>
</li>
<li class="task-list-item">
<p><input type="checkbox" id="cbx_17" disabled="true"><label for="cbx_17"> Vi trenger nå posisjonen til sted-figuren vår. Denne finner vi
enklest ved å se på figurinformasjonen etter tallene som står bak
<code>x</code> og <code>y</code>. Disse tallene kalles koordinater. I eksempelet under er
koordinatene <code>x: -98</code> og <code>y: -120</code>. Koordinatene forteller hvor på
kartet vi har lagt reisemålet vårt.</label></p>
<p><figure><img src="reisemaal.png" alt=""></figure></p>
</li>
<li class="task-list-item">
<p><input type="checkbox" id="cbx_18" disabled="true"><label for="cbx_18"> Vi lager nå litt kode som passer på at reisemålet ligger riktig
plassert på kartet, og som sier i fra hvis vi finner veien til
Barcelona.</label></p>
<pre><code class="blocks">når jeg mottar [Nytt spill v]
send melding [Nytt sted v]

når jeg mottar [Nytt sted v]
gå til x: (-98) y: (-120)
vent til &lt;berører [Helikopter v]?&gt;
si [Fant Barcelona!] i (2) sekunder
</code></pre>
</li>
</ul>
</section>
<section class="flag" id="test-prosjektet-3">
<h2 class="flag" id="test-prosjektet-3">Test prosjektet</h2>
<p><strong>Klikk på det grønne flagget.</strong></p>
<ul class="task-list">
<li class="task-list-item">
<p><input type="checkbox" id="cbx_19" disabled="true"><label for="cbx_19"> Ligger den røde sirkelen der den skal være?</label></p>
</li>
<li class="task-list-item">
<p><input type="checkbox" id="cbx_20" disabled="true"><label for="cbx_20"> Hva skjer om du styrer helikopteret til den røde sirkelen?</label></p>
</li>
</ul>
</section>
</section>
<section class="activity" id="steg-4-skjul-reisemalet">
<h1 class="activity" id="steg-4-skjul-reisemalet">Steg 4: Skjul reisemålet</h1>
<p><em>Dette er så langt et veldig enkelt spill, siden spilleren bare
trenger å fly til den røde sirkelen. For å gjøre det litt
vanskeligere vil vi nå skjule sirkelen, og heller bare fortelle
spilleren hvilken by hun skal fly til!</em></p>
<section class="check" id="sjekkliste-4">
<h2 class="check" id="sjekkliste-4">Sjekkliste</h2>
<ul class="task-list">
<li class="task-list-item">
<p><input type="checkbox" id="cbx_21" disabled="true"><label for="cbx_21"> En måte å gi beskjed til spilleren på, er ved å bruke variabler. Lag
en ny variabel som du kaller <code class="blockdata">Reis til</code>. La denne
variabelen gjelde <em>for alle figurer</em>.</label></p>
</li>
<li class="task-list-item">
<p><input type="checkbox" id="cbx_22" disabled="true"><label for="cbx_22"> Legg merke til at det dukket opp en boks på kartet,
<code class="blocklightgrey">Reis til</code><code class="blockdata">0</code>. Flytt denne boksen
til et passende sted slik at den er lett å lese.</label></p>
</li>
<li class="task-list-item">
<p><input type="checkbox" id="cbx_23" disabled="true"><label for="cbx_23"> Oppdater skriptet til <strong>Sted</strong> slik at
<code class="blockdata">Reis til</code>-variabelen blir satt til <code>Barcelona</code> rett
etter <code class="blockmotion">gå til</code>-klossen.</label></p>
</li>
</ul>
<p>Vi vil nå skjule den røde sirkelen. La oss først prøve det enkleste og
mest opplagte:</p>
<ul class="task-list">
<li class="task-list-item"><input type="checkbox" id="cbx_24" disabled="true"><label for="cbx_24"> Legg til en <code class="blocklooks">skjul</code>-kloss etter
<code class="blockevents">når jeg mottar Nytt spill</code>.</label></li>
</ul>
</section>
<section class="flag" id="test-prosjektet-4">
<h2 class="flag" id="test-prosjektet-4">Test prosjektet</h2>
<p><strong>Klikk på det grønne flagget.</strong></p>
<ul class="task-list">
<li class="task-list-item">
<p><input type="checkbox" id="cbx_25" disabled="true"><label for="cbx_25"> Blir den røde sirkelen borte?</label></p>
</li>
<li class="task-list-item">
<p><input type="checkbox" id="cbx_26" disabled="true"><label for="cbx_26"> Hva skjer om du reiser til Barcelona?</label></p>
</li>
</ul>
<p>Hmm ... spillet oppdager ikke lengre at vi reiser til
Barcelona. Problemet er at siden vi skjuler sirkelen vil den ikke
lengre berøre <strong>Helikopter</strong>. Vi må finne en annen måte å gjøre
sirkelen usynlig på!</p>
</section>
<section class="check" id="sjekkliste-5">
<h2 class="check" id="sjekkliste-5">Sjekkliste</h2>
<ul class="task-list">
<li class="task-list-item">
<p><input type="checkbox" id="cbx_27" disabled="true"><label for="cbx_27"> I stedet for å skjule sirkelen helt vil vi heller gjøre den
gjennomsiktig. Bytt ut <code class="blocklooks">skjul</code>-klossen med en <code class="blocklooks">sett effekt</code>-kloss:</label></p>
<pre><code class="blocks">når jeg mottar [Nytt spill v]
vis
sett [gjennomsiktig v] effekt til (100)
send melding [Nytt sted v]
</code></pre>
</li>
</ul>
</section>
<section class="flag" id="test-prosjektet-5">
<h2 class="flag" id="test-prosjektet-5">Test prosjektet</h2>
<p><strong>Klikk på det grønne flagget.</strong></p>
<ul class="task-list">
<li class="task-list-item">
<p><input type="checkbox" id="cbx_28" disabled="true"><label for="cbx_28"> Er den røde sirkelen fortsatt borte?</label></p>
</li>
<li class="task-list-item">
<p><input type="checkbox" id="cbx_29" disabled="true"><label for="cbx_29"> Hva skjer nå om du flyr til Barcelona?</label></p>
</li>
</ul>
</section>
</section>
<section class="activity" id="steg-5-vis-reisemalet-igjen">
<h1 class="activity" id="steg-5-vis-reisemalet-igjen">Steg 5: Vis reisemålet igjen</h1>
<p><em>Det vil være kult å faktisk vise hvor reisemålet er etter at det er
funnet.</em></p>
<section class="check" id="sjekkliste-6">
<h2 class="check" id="sjekkliste-6">Sjekkliste</h2>
<ul class="task-list">
<li class="task-list-item">
<p><input type="checkbox" id="cbx_30" disabled="true"><label for="cbx_30"> La oss lage en liten animasjon når spilleren flyr til
Barcelona. Først må vi vise den røde sirkelen igjen. Det gjør vi ved
å sette gjennomsiktig effekt til 0 etter at sirkelen berører
<strong>Helikopter</strong>.</label></p>
</li>
<li class="task-list-item">
<p><input type="checkbox" id="cbx_31" disabled="true"><label for="cbx_31"> Animasjonen kan vi for eksempel lage med den følgende koden:</label></p>
<pre><code class="blocks">gjenta (5) ganger
    gjenta (10) ganger
        endre størrelse med (10)
    slutt
    gjenta (10) ganger
        endre størrelse med (-10)
    slutt
slutt
</code></pre>
<p>Hvor må du legge denne koden for at du skal se animasjonen?</p>
</li>
</ul>
</section>
<section class="flag" id="test-prosjektet-6">
<h2 class="flag" id="test-prosjektet-6">Test prosjektet</h2>
<p><strong>Klikk på det grønne flagget.</strong></p>
<ul class="task-list">
<li class="task-list-item">
<p><input type="checkbox" id="cbx_32" disabled="true"><label for="cbx_32"> Vises den røde sirkelen etter at du har flydd til Barcelona?</label></p>
</li>
<li class="task-list-item">
<p><input type="checkbox" id="cbx_33" disabled="true"><label for="cbx_33"> Animeres sirkelen etter at den er funnet?</label></p>
</li>
<li class="task-list-item">
<p><input type="checkbox" id="cbx_34" disabled="true"><label for="cbx_34"> Hva skjer med snakkeboblen <code>Fant Barcelona!</code>?</label></p>
</li>
</ul>
</section>
<section class="check" id="sjekkliste-7">
<h2 class="check" id="sjekkliste-7">Sjekkliste</h2>
<p>Det vil kanskje se bedre ut om sirkelen sier <code>Fant Barcelona!</code>
samtidig som vi animerer? For å få til dette må vi bruke
<code class="blocklooks">si</code>-klossen i stedet for <code class="blocklooks">si i 2 sekunder</code>, fordi den sistnevnte lar hele skriptet vente
i 2 sekunder.</p>
<ul class="task-list">
<li class="task-list-item">
<p><input type="checkbox" id="cbx_35" disabled="true"><label for="cbx_35"> Legg til klossen</label></p>
<pre><code class="blocks">si [Fant Barcelona!]
</code></pre>
<p>rett før den ytre <code class="blockcontrol">gjenta</code>-løkken.</p>
</li>
<li class="task-list-item">
<p><input type="checkbox" id="cbx_36" disabled="true"><label for="cbx_36"> For at sirkelen skal slutte å si <code>Fant Barcelona!</code> etter at
animasjonen er slutt må du legge klossen</label></p>
<pre><code class="blocks">si - [ ]
</code></pre>
<p>til slutt i skriptet ditt.</p>
</li>
</ul>
</section>
</section>
<section class="activity" id="neste-gang">
<h1 class="activity" id="neste-gang">Neste gang</h1>
<p>Vi har nå kommet i gang med en enkel utgave av spillet vårt. Neste
gang skal vi se på hvordan vi kan lage et større kart ved å få
bakgrunnen til å flytte på seg. Vi skal også gjøre spillet
vanskeligere ved å legge til flere reisemål.</p>
<section class="challenge" id="prov-selv">
<h2 class="challenge" id="prov-selv">Prøv selv</h2>
<ul class="task-list">
<li class="task-list-item">
<p><input type="checkbox" id="cbx_37" disabled="true"><label for="cbx_37"> Tenk over hvordan du kan legge til flere reisemål! Prøv å lage kode
som gjør dette!</label></p>
</li>
<li class="task-list-item">
<p><input type="checkbox" id="cbx_38" disabled="true"><label for="cbx_38"> For å gjøre spillet litt mer spennende kan vi følge med på hvor lang
tid spilleren bruker på å fly til reisemålet. Se om du klarer å lage
et skript som gjør dette! Et hint er at du kan lage en ny variabel,
f.eks. <code class="blockdata">Tid</code>, og et skript som går i løkke og endrer
<code class="blockdata">Tid</code> med 1 for deretter å vente 1 sekund.</label></p>
</li>
</ul>
</section>
</section>
</div><div class="improve"><h3>Forbedre denne siden</h3><p>Funnet en feil? Kunne noe vært bedre? Hvis ja, vennligst gi oss tilbakemelding ved å lage en sak på Github eller fiks feilen selv om du kan. Vi er takknemlige for enhver tilbakemelding!</p><a href="https://github.com/kodeklubben/oppgaver/issues/new?title=Problem med Scratch: Hvor i All Verden? Del 1&amp;body=Oppgavens kildekode: https://github.com/kodeklubben/oppgaver/tree/master/src/scratch/hvor_i_all_verden_del1" class="issue">Rapporter et problem</a><a href="https://github.com/kodeklubben/oppgaver/tree/master/src/scratch/hvor_i_all_verden_del1" class="code">Vis koden og fiks selv</a></div></div><div class="col-xs-12"><div id="footer" class="clearfix"><div class="license"><p><strong>Lisens:</strong></p><a rel="license" href="http://creativecommons.org/licenses/by-sa/4.0/deed.no">CC BY-SA 4.0</a></div><div class="author"><p><strong>Forfatter</strong></p><p>Geir Arne Hjelle</p>
</div></div></div></div></div><div class="intro-question modal fade"><div class="modal-dialog"><div class="modal-content"><div class="modal-header"><button type="button" data-dismiss="modal" aria-label="Close" class="close"><span aria-hidden="true">&times;</span></button><h4 class="modal-title">Hei der!</h4></div><div class="modal-body"><p>Ser ut som dette er ditt første besøk, vil du ha en omvisning?</p></div><div class="modal-footer"><button class="btn btn-success">Ja!</button><button data-dismiss="modal" class="btn btn-danger">Nei takk</button></div></div></div></div><script src="../../assets/vendor.min.js"></script><script src="../../assets/script.min.js"></script><script>// bind shim for phantomJS
Function.prototype.bind = Function.prototype.bind || function (thisp) {
  var fn = this;
  var args = Array.prototype.slice.call(arguments, 1);
  return function () {
    return fn.apply(thisp, args);
  };
};
$(document).ready(function(){
  $('pre').has('code.blocks').addClass('blocks');
  scratchblocks.renderMatching('code.blocks', {
    languages: ['nb', 'en']
  });
  scratchblocks.renderMatching('code.b', {
    languages: ['nb', 'en'],
    inline: true
  });
});</script><script>(function(i,s,o,g,r,a,m){i['GoogleAnalyticsObject']=r;i[r]=i[r]||function(){
(i[r].q=i[r].q||[]).push(arguments)},i[r].l=1*new Date();a=s.createElement(o),
m=s.getElementsByTagName(o)[0];a.async=1;a.src=g;m.parentNode.insertBefore(a,m)
})(window,document,'script','//www.google-analytics.com/analytics.js','ga');
ga('create', 'UA-67775835-1', 'auto');
ga('send', 'pageview');</script></body></html>