<html><head><meta charset="utf-8"/><meta name="viewport" content="width=device-width, initial-scale=1"/><title>Lærerveiledning - Straffespark | Kodeklubben</title><link href="../../assets/style.min.css" rel="stylesheet"/><script type="text/javascript">// convert url relative to current file
// ex: python/index.html -> ../python/index.html
function relative (url) {
  var urlRoot = '../..';
  if (urlRoot !== '') {
    return urlRoot + '/' + url;
  }
  return url;
}</script></head><body class="teacher"><div class="container"><div class="row"><div class="col-xs-12"><div class="top-menu"><div class="navigation"><a href="../../index.html"><span aria-hidden="true" class="glyphicon glyphicon-home"></span><span>&nbsp;</span><span>Forside</span></a><span>&nbsp;/&nbsp;</span><img src="../logo-black.png"/><a href="..">Scratch</a></div><a title="Ta en omvisning på siden" data-placement="bottom" href="#" class="intro"><span class="icon"></span><span class="text">Intro</span></a><form class="search"><input type="text" placeholder="Søk" class="form-control"/></form></div></div><div class="search"><h1>Søkeresultat</h1><div class="results"></div></div><div class="col-xs-12"><header class="clearfix"><img src="../logo-black.png" class="logo hidden-xs"/><h1 class="title">Lærerveiledning - Straffespark</h1><div class="lesson-icons"><div class="level"><img title="Nivå 1" src="../../assets/img/level1.png"/><span>Introduksjon</span></div><a href=".." class="course"><img src="../logo-white.png"/><span>Scratch</span></a><div class="pdf"><a href="/scratch/straffespark/README.pdf" title="Last ned PDF"><span class="icon"></span><span class="text">PDF</span></a></div><div class="lesson-link"><a href="straffespark.html"><span class="icon"></span><span class="text">Oppgave</span></a></div></div></header></div><div class="col-xs-12"><div class="content"><section class="activity" id="om-oppgaven">
<h1 class="activity" id="om-oppgaven">Om oppgaven</h1>
<p>I denne oppgaven skal elevene lage et enkelt fotballspill, hvor de skal prøve å score på
så mange straffespark som mulig. Denne oppgaven egner seg godt som en første introduksjon til Scratch.</p>
<section class="check" id="oppgaven-passer-til">
<h2 class="check" id="oppgaven-passer-til">Oppgaven passer til:</h2>
<p><strong>Fag</strong>: Matematikk, Programmering</p>
<p><strong>Trinn</strong>: 7.-10. trinn</p>
<p><strong>Tema</strong>: Koordinater, objektorientert programmering, løkker, variabler, tester</p>
<p><strong>Tidsbruk</strong>: Dobbelttime</p>
<p><figure><img src="straffespark.png" alt=""></figure></p>
</section>
<section class="challenge" id="kompetansemal">
<h2 class="challenge" id="kompetansemal">Kompetansemål</h2>
<ul class="task-list">
<li class="task-list-item">
<p><input type="checkbox" id="cbx_0" disabled="true"><label for="cbx_0">  <strong>Matematikk, 4. årstrinn</strong>: lese av, plassere og beskrive posisjoner i rutenett, på kart og i koordinatsystemer, både med og uten digitale verktøy</label></p>
</li>
<li class="task-list-item">
<p><input type="checkbox" id="cbx_1" disabled="true"><label for="cbx_1"> <strong>Programmering, valgfag</strong>: bruke grunnleggende prinsipper i programmering, slik som løkker, tester, variabler, funksjoner og enkel brukerinteraksjon</label></p>
</li>
</ul>
</section>
<section class="challenge" id="forslag-til-laeringsmal">
<h2 class="challenge" id="forslag-til-laeringsmal">Forslag til læringsmål</h2>
<ul class="task-list">
<li class="task-list-item"><input type="checkbox" id="cbx_2" disabled="true"><label for="cbx_2">  Elevene kan bruke matematiske begreper til å forklare figurene og ballens posisjon i koordinatsystemet (bakgrunnen).</label></li>
<li class="task-list-item"><input type="checkbox" id="cbx_3" disabled="true"><label for="cbx_3">  Elevene kan forklare hvordan løkker, tester og variabler fungerer, og hvorfor de er hensiktsmessige å bruke i denne oppgaven.</label></li>
</ul>
</section>
<section class="challenge" id="forslag-til-vurderingskriterier">
<h2 class="challenge" id="forslag-til-vurderingskriterier">Forslag til vurderingskriterier</h2>
<ul class="task-list">
<li class="task-list-item"><input type="checkbox" id="cbx_4" disabled="true"><label for="cbx_4"> Eleven oppnår middels måloppnåelse ved å fullføre oppgaven.</label></li>
<li class="task-list-item"><input type="checkbox" id="cbx_5" disabled="true"><label for="cbx_5"> Eleven viser høy måloppnåelse ved å videreutvikle egen kode basert på oppgaven, for eksempel ved å gjøre en eller flere av variasjonene nedenfor.</label></li>
<li class="task-list-item"><input type="checkbox" id="cbx_6" disabled="true"><label for="cbx_6"> Dette er en oppgave hvor elevene fint kan prøve hverandres spill og vurdere hverandre.</label></li>
</ul>
</section>
<section class="challenge" id="forutsetninger-og-utstyr">
<h2 class="challenge" id="forutsetninger-og-utstyr">Forutsetninger og utstyr</h2>
<ul class="task-list">
<li class="task-list-item">
<p><input type="checkbox" id="cbx_7" disabled="true"><label for="cbx_7">  <strong>Forutsetninger</strong>: Ingen</label></p>
</li>
<li class="task-list-item">
<p><input type="checkbox" id="cbx_8" disabled="true"><label for="cbx_8">  <strong>Utstyr</strong>: Datamaskiner med Scratch installert. Eventuelt kan elevene bruke Scratch i nettleseren dersom de har en bruker (eller registrerer seg) på <a href="http://scratch.mit.edu/" target="_blank">scratch.mit.edu/</a>.</label></p>
</li>
</ul>
</section>
<section>
<h2 id="fremgangsmate">Fremgangsmåte</h2>
<p>Her kommer tips, erfaring og utfordringer til de ulike stegene i den faktiske oppgaven. <a href="../straffespark/straffespark.html" target="_blank">Klikk her for å se oppgaveteksten.</a></p>
</section>
</section>
<section class="activity" id="generelt">
<h1 class="activity" id="generelt">Generelt</h1>
<ul class="task-list">
<li class="task-list-item"><input type="checkbox" id="cbx_9" disabled="true"><label for="cbx_9"> I denne oppgaven må elevene holde styr på tre figurer i tillegg til
scenen, og passe på at hvert skript kodes på riktig sted. Vær nøye
med at skriptene ligger på riktig figur som beskrevet i oppgaven.</label></li>
</ul>
</section>
<section class="activity" id="steg-2-vi-sparker-ballenn">
<h1 class="activity" id="steg-2-vi-sparker-ballenn">Steg 2: Vi sparker ballenn</h1>
<ul class="task-list">
<li class="task-list-item"><input type="checkbox" id="cbx_10" disabled="true"><label for="cbx_10"> Katten skyter ballen før man klikker på den, eller den må gå flere
steg før den når frem til ballen. Om dette skjer bør man flytte på
hvor <code>Leo</code> og <code>Ball</code> plasseres ved å endre på <code class="b">gå til x: () y: ()</code>-klossene. Om problemet er at katten må gå flere steg kan man
også endre på hvor langt <code>Leo</code> <code class="blockmotion">går</code> når han
klikkes. Dersom elevene allerede kan litt om koordinatsystemet er
det en fin øvelse å tenke på hvilke koordinater man bør endre for å
flytte figurene. Alternativt kan man flytte på figurene ved å klikke
og dra, og deretter se på koordinatene øverst til høyre i
skriptvinduet.</label></li>
</ul>
</section>
<section class="activity" id="steg-4-keeperen-redder">
<h1 class="activity" id="steg-4-keeperen-redder">Steg 4: Keeperen redder!</h1>
<ul class="task-list">
<li class="task-list-item"><input type="checkbox" id="cbx_11" disabled="true"><label for="cbx_11"> I dette steget jobber vi videre med skriptet som ble skrevet på <code>Ball</code> i
steg 2. Pass på at elevene ikke lager to forskjellige skript. Om de
lager to forskjellige skript vil effekten stort sett være at ballen
beveger seg fortere enn normalt fordi begge skriptene flytter
ballen.</label></li>
</ul>
</section>
<section class="activity" id="steg-5-forstemann-til-10">
<h1 class="activity" id="steg-5-forstemann-til-10">Steg 5: Førstemann til 10!</h1>
<ul class="task-list">
<li class="task-list-item">
<p><input type="checkbox" id="cbx_12" disabled="true"><label for="cbx_12"> Her er det mange små skript som starter på meldingene
<code>Mål</code> og <code>Redning</code>. Pass på at disse havner på korrekt figur. Det
vil si at <code>Ball</code> og <code>Keeper</code> har skript med <code class="b">stopp [andre skript i figuren v] :: control</code>, <code>Leo</code> har skript hvor han
<code class="blocklooks">sier</code> noe, mens Scenen har skript som teller
<code class="b">(Mål)</code> og <code class="b">(Redninger)</code></label></p>
<p>Dersom elevene vil at også <code>Ball</code> eller <code>Keeper</code> skal si noe kan det
være utfordrende på grunn av <code class="blockcontrol">stopp</code>-klossen. En
mulig løsning er som følger:</p>
<pre><code class="blocks">når jeg mottar [Redning v]
si [Hurra, jeg reddet!]
stopp [andre skript i figuren v] :: control
</code></pre>
<p>Det er her viktig å <em>ikke</em> bruke <code class="b">si [Hello!] i (2) sekunder</code>
siden den klossen vil gjøre at <code>Ball</code> eller <code>Keeper</code> ikke slutter å
bevege seg før etter 2 sekunder. For at snakkeboblen skal bli borte
kan man bruke en <code class="b">si []</code>-kloss (uten tekst). Denne kan legges
øverst i <code class="b">når grønt flagg klikkes</code>- eller <code class="b">når jeg mottar [Nytt spark v]</code>-skriptet.</p>
</li>
<li class="task-list-item">
<p><input type="checkbox" id="cbx_13" disabled="true"><label for="cbx_13"> For enkelhets skyld settes aldri retningen på <code>Ball</code> i dette
prosjektet. Siden ballen aldri forandrer retning - den beveger seg
alltid horisontalt fra venstre mot høyre - er dette sjelden et
problem. Men dersom elevene har endret retning på <code>Ball</code> slik at den
spretter på skrå over skjermen må retningen tilbakestilles. Dette
gjøres enklest ved å klikke på klossen <code class="b">pek i retning (90 v)</code>
(eller ved å legge denne klossen øverst i <code>Ball</code> sitt hovedskript).</label></p>
</li>
</ul>
<section class="challenge" id="variasjoner">
<h2 class="challenge" id="variasjoner">Variasjoner</h2>
<p>Dersom elevene allerede er komfortable med Scratch er dette prosjektet
en bra anledning for å snakke om hvordan man gir forskjellige figurer
en unik oppførsel ved å legge ulike skript på dem.</p>
<p>Et viktig konsept i Scratch er at man koder ved å beskrive egenskapene
(utseende, posisjon, retning, osv.) og oppførselen (skript) til
figurer. På fagspråket kalles dette <strong>objektorientert programmering</strong>
(mer presist er Scratch <em>prototypeorientert programmering</em>, men
forskjellen er ikke relevant her). Dette virker så naturlig at
elevene sjelden bevisst tenker på dette, og samtidig skaper det
sjelden problemer.</p>
<p>Dette er et introduksjonsprosjekt, og elevene ledes derfor ganske
detaljert gjennom hvordan spillet skal programmeres. Det er likevel
rom for en del kreativitet. Elevene kan gjerne oppfordres til å</p>
<ul class="task-list">
<li class="task-list-item">
<p><input type="checkbox" id="cbx_14" disabled="true"><label for="cbx_14"> velge sine egne figurer og bakgrunner. <code>Leo</code> trenger absolutt ikke å
være en katt, og det har blitt scoret mange mål med noe annet enn en
fotball.</label></p>
</li>
<li class="task-list-item">
<p><input type="checkbox" id="cbx_15" disabled="true"><label for="cbx_15"> eksperimentere med hastigheten til <code>Ball</code> og <code>Keeper</code>. Ved å endre
på tallene i <code class="b">gå () steg</code>-klossene vil figurene flytte seg
saktere eller raskere. Det er nyttig læring å teste effekten av
slike endringer, og observere hvordan vanskelighetsgraden i spillet
forandrer seg (se også boksen <strong>Endre farten</strong> på slutten av steg 4).</label></p>
</li>
<li class="task-list-item">
<p><input type="checkbox" id="cbx_16" disabled="true"><label for="cbx_16"> forandre på tekstene i snakkeboblene til <code>Leo</code>, eller tekstene som
vises når man vinner eller taper spillet.</label></p>
</li>
<li class="task-list-item">
<p><input type="checkbox" id="cbx_17" disabled="true"><label for="cbx_17"> legge på passende lydeffekter. Dette nevnes i oppgaven mot slutten
av steg 5, men om elevene har litt erfaring med Scratch fra
tidligere kan de gjerne gjøre dette underveis i programmeringen
også.</label></p>
</li>
<li class="task-list-item">
<p><input type="checkbox" id="cbx_18" disabled="true"><label for="cbx_18"> eksperimentere med objektorientert programmering:</label></p>
<ul class="task-list">
<li class="task-list-item">
<p><input type="checkbox" id="cbx_19" disabled="true"><label for="cbx_19"> Start et nytt Scratchprosjekt ved å klikke <code>Programmering</code> fra
hovedsiden, eller <code>Ny</code> i <code>Fil</code>-menyen.</label></p>
</li>
<li class="task-list-item">
<p><input type="checkbox" id="cbx_20" disabled="true"><label for="cbx_20"> Legg til en ekstra figur - for eksempel <code>Bat1</code> - slik at det er to
figurer i prosjektet. Dra dem rundt på scenen slik figurene er i
hvert sitt hjørne.</label></p>
</li>
<li class="task-list-item">
<p><input type="checkbox" id="cbx_21" disabled="true"><label for="cbx_21"> Spør elevene hvordan de vil kode at katten beveger seg mot
flaggermusa (den andre figuren)? Spesielt, pass på at de er bevisst
hvilken figur som må programmeres (<em>Katten</em>). Spør om det det samme
kan programmeres ved å legge et skript på den andre figuren (<em>Nei,
siden Katten beveger seg er det Kattens oppførsel vi må beskrive</em>).</label></p>
<pre><code class="blocks">for alltid
    pek mot [Bat1 v]
    gå (10) steg
slutt
</code></pre>
</li>
<li class="task-list-item">
<p><input type="checkbox" id="cbx_22" disabled="true"><label for="cbx_22"> Hvordan kan vi programmere at flaggermusa rømmer fra katten når
katten tar (berører) den? Igjen, hvilken figur må programmeres?
Kanskje begge? <em>Vi må programmere flaggermusa siden den rømmer
(oppførsel).</em> Her trenger vi ikke noe nytt program for katten så
lenge den ikke reagerer på at den berører flaggermusa (<em>ingen ny
oppførsel å beskrive</em>).</label></p>
<p>Det er mange måter å skrive kode for at flaggermusa rømmer. Det
følgende er et eksempel (husk at koden hører til flaggermusa):</p>
<pre><code class="blocks">for alltid
    vent til &lt;berører [Sprite1 v]&gt;
    gli (0.2) sekunder til x: (tilfeldig tall fra (-240) til (240)) y: (tilfeldig tall fra (-180) til (180))
slutt
</code></pre>
</li>
<li class="task-list-item">
<p><input type="checkbox" id="cbx_23" disabled="true"><label for="cbx_23"> Spør elevene om de kan tenke seg noen annen måte (enn
objektorientert) å programmere på?  Hvor man ikke knytter skriptene
til figurene?</label></p>
<p>Et eksempel på en annen type programmering er <strong>imperativ
programmering</strong> hvor programmer skrives som en serie kommandoer uten
at det skilles mellom hvilken figur som kommanderes. I et slikt
språk ville de to skriptene over skrives som <em>ett</em> skript omtrent
som dette (ikke alle disse klossene eksisterer i Scratch):</p>
<pre><code class="blocks">for alltid
    flytt [katten v] mot [flaggermusa v] :: motion
    hvis &lt;[katten v] berører [flaggermusa v] :: sensing&gt;
        flytt [flaggermusa v] til x: (tilfeldig tall fra (-240) til (240)) y: (tilfeldig tall fra (-180) til (180)) :: motion
    slutt
slutt
</code></pre>
<p>Vis gjerne denne koden til elevene. I tillegg til at det bare er ett
skript, hvilke andre forskjeller ser de? <em>Den andre store
forskjellen er at man alltid må fortelle hvilken figur som skal
utføre kommandoene. Dette er underforstått i Scratch</em>.</p>
</li>
</ul>
</li>
</ul>
</section>
</section>
</div><div class="improve"><h3>Forbedre denne siden</h3><p>Funnet en feil? Kunne noe vært bedre? Hvis ja, vennligst gi oss tilbakemelding ved å lage en sak på Github eller fiks feilen selv om du kan. Vi er takknemlige for enhver tilbakemelding!</p><a href="https://github.com/kodeklubben/oppgaver/issues/new?title=Problem med Scratch: Lærerveiledning - Straffespark&amp;body=Oppgavens kildekode: https://github.com/kodeklubben/oppgaver/tree/master/src/scratch/straffespark" class="issue">Rapporter et problem</a><a href="https://github.com/kodeklubben/oppgaver/tree/master/src/scratch/straffespark" class="code">Vis koden og fiks selv</a></div></div><div class="col-xs-12"><div id="footer" class="clearfix"><div class="license"><p><strong>Lisens:</strong></p><a rel="license" href="http://creativecommons.org/licenses/by-sa/4.0/deed.no">CC BY-SA 4.0</a></div><div class="author"><p><strong>Forfatter</strong></p><p>Geir Arne Hjelle</p>
</div></div></div></div></div><div class="intro-question modal fade"><div class="modal-dialog"><div class="modal-content"><div class="modal-header"><button type="button" data-dismiss="modal" aria-label="Close" class="close"><span aria-hidden="true">&times;</span></button><h4 class="modal-title">Hei der!</h4></div><div class="modal-body"><p>Ser ut som dette er ditt første besøk, vil du ha en omvisning?</p></div><div class="modal-footer"><button class="btn btn-success">Ja!</button><button data-dismiss="modal" class="btn btn-danger">Nei takk</button></div></div></div></div><script src="../../assets/vendor.min.js"></script><script src="../../assets/script.min.js"></script><script>// bind shim for phantomJS
Function.prototype.bind = Function.prototype.bind || function (thisp) {
  var fn = this;
  var args = Array.prototype.slice.call(arguments, 1);
  return function () {
    return fn.apply(thisp, args);
  };
};
$(document).ready(function(){
  $('pre').has('code.blocks').addClass('blocks');
  scratchblocks.renderMatching('code.blocks', {
    languages: ['nb', 'en']
  });
  scratchblocks.renderMatching('code.b', {
    languages: ['nb', 'en'],
    inline: true
  });
});</script></body></html>