<html><head><meta charset="utf-8"/><meta name="viewport" content="width=device-width, initial-scale=1"/><title>Lunar Lander | Kodeklubben</title><link href="../../assets/style.min.css" rel="stylesheet"/><script type="text/javascript">// convert url relative to current file
// ex: python/index.html -> ../python/index.html
function relative (url) {
  var urlRoot = '../..';
  if (urlRoot !== '') {
    return urlRoot + '/' + url;
  }
  return url;
}</script></head><body><div class="container"><div class="row"><div class="col-xs-12"><div class="top-menu"><div class="navigation"><a href="../../index.html"><span aria-hidden="true" class="glyphicon glyphicon-home"></span><span>&nbsp;</span><span>Forside</span></a><span>&nbsp;/&nbsp;</span><img src="../logo-black.png"/><a href="..">Scratch</a></div><a title="Ta en omvisning på siden" data-placement="bottom" href="#" class="intro"><span class="icon"></span><span class="text">Intro</span></a><form class="search"><input type="text" placeholder="Søk" class="form-control"/></form></div></div><div class="search"><h1>Søkeresultat</h1><div class="results"></div></div><div class="col-xs-12"><header class="clearfix"><img src="../logo-black.png" class="logo hidden-xs"/><h1 class="title">Lunar Lander</h1><div class="lesson-icons"><div class="level"><img title="Nivå 4" src="../../assets/img/level4.png"/><span>Ekspert</span></div><a href=".." class="course"><img src="../logo-white.png"/><span>Scratch</span></a><div class="pdf"><a href="/scratch/lunar_lander/lunar_lander.pdf" title="Last ned PDF"><span class="icon"></span><span class="text">PDF</span></a></div><div class="readme"><a href="README.html"><span class="icon"></span><span class="text">Lærerveiledning</span></a></div></div></header></div><div class="col-xs-12"><div class="content"><section class="intro" id="introduksjon">
<h1 class="intro" id="introduksjon">Introduksjon</h1>
<p>Lunar Lander ble opprinnelig utviklet på slutten av 1970-tallet. Målet
med spillet er å lande et romskip på månen. Selve kontrollen av
romskipet ble videreført i spillet Asteroids som ble utgitt året
etter.</p>
<p><figure><img src="lunar_lander.png" alt=""></figure></p>
</section>
<section class="activity" id="oversikt-over-prosjektet">
<h1 class="activity" id="oversikt-over-prosjektet">Oversikt over prosjektet</h1>
<p><em>Mesteparten av kodingen av Lunar Lander skal du gjøre selv. I Lunar
Lander vil vi spesielt bruke litt tid på gjøre den fysiske
modelleringen av romskipet ganske realistisk.</em></p>
<section class="check" id="plan">
<h2 class="check" id="plan">Plan</h2>
<ul class="task-list">
<li class="task-list-item">
<p><input type="checkbox" id="cbx_0" disabled="true"><label for="cbx_0">  Et flyvende romskip</label></p>
</li>
<li class="task-list-item">
<p><input type="checkbox" id="cbx_1" disabled="true"><label for="cbx_1"> Vi ankommer månen</label></p>
</li>
<li class="task-list-item">
<p><input type="checkbox" id="cbx_2" disabled="true"><label for="cbx_2"> Klar for landing</label></p>
</li>
<li class="task-list-item">
<p><input type="checkbox" id="cbx_3" disabled="true"><label for="cbx_3"> Begrenset drivstoff, flere landingsplasser og andre utfordringer</label></p>
</li>
</ul>
</section>
</section>
<section class="activity" id="steg-1-et-flyvende-romskip">
<h1 class="activity" id="steg-1-et-flyvende-romskip">Steg 1: Et flyvende romskip</h1>
<p>Vi skal nå programmere et romskip som flyr rundt på skjermen. For å ha
kontroll på bevegelsen vil vi bruke to variable, <code class="blockdata">fartX</code>
og <code class="blockdata">fartY</code>, som beskriver hvor raskt romskipet beveger
seg henholdsvis sidelengs og opp-og-ned. Ved å bruke begge disse
samtidig vil romskipet kunne bevege seg i hvilken som helst retning.</p>
<p>Utfordringen i programmeringen av spillet er at romskipet kan rotere
uavhengig av hvilken retning det faktisk flyr. Når spilleren trykker
pil-opp for å bruke motoren vil vi gi romskipet ekstra fart i den
retningen det peker. Det betyr at vi må fordele farten i romskipets
retning i hvor mye sidelengs fart det får, og hvor mye av farten som
går opp eller ned.</p>
<p>Dette virker umiddelbart kanskje litt vanskelig, men det er akkurat
dette de matematiske funksjonene <code>sinus</code> og <code>cosinus</code> gjør. I
funksjonen nedenfor forteller for eksempel <code>cosinus(vinkel)</code> oss hvor
lang den vannrette streken er i forhold til den skrå streken.</p>
<p><figure><img src="sinus_cosinus.png" alt=""></figure></p>
<section class="check" id="sjekkliste">
<h2 class="check" id="sjekkliste">Sjekkliste</h2>
<ul class="task-list">
<li class="task-list-item">
<p><input type="checkbox" id="cbx_4" disabled="true"><label for="cbx_4"> Start et nytt prosjekt. Slett kattefiguren.</label></p>
</li>
<li class="task-list-item">
<p><input type="checkbox" id="cbx_5" disabled="true"><label for="cbx_5"> Legg til en romskip-figur. Du kan gjerne bruke <code>Romfart/Spaceship</code>.</label></p>
</li>
<li class="task-list-item">
<p><input type="checkbox" id="cbx_6" disabled="true"><label for="cbx_6"> Lag romskipet ganske lite. Du kan for eksempel bruke</label></p>
<pre><code class="blocks">sett størrelse til (20) %
</code></pre>
<p>rett etter at det grønne flagget er klikket.</p>
</li>
<li class="task-list-item">
<p><input type="checkbox" id="cbx_7" disabled="true"><label for="cbx_7"> Lag to nye variable, <code class="blockdata">fartX</code> og <code class="blockdata">fartY</code>
som gjelder kun for denne romskip-figuren.</label></p>
</li>
<li class="task-list-item">
<p><input type="checkbox" id="cbx_8" disabled="true"><label for="cbx_8"> Vi lager først hovedløkken som lar romskipet falle, kun påvirket av
tyngdekraften. Skriv denne koden:</label></p>
<pre><code class="blocks">når jeg mottar [Nytt spill v]
gå til x: (0) y: (175)
pek i retning (90 v)
sett [fartX v] til [0]
sett [fartY v] til [0]
for alltid
    endre [fartY v] med (-0.01)
    endre x med (fartX)
    endre y med (fartY)
slutt
</code></pre>
<p>Om du prøver spillet ditt nå skal romskipet falle stadig raskere
nedover skjermen. Prøv å endre litt i klossen</p>
<pre><code class="blocks">endre [fartY v] med (-0.01)
</code></pre>
<p>Det er denne som modellerer tyngdekraften. Om du forandrer verdien
her vil romskipet falle raskere eller tregere, eller det kan til
og med falle oppover om du lar tyngdekraften være positiv.</p>
</li>
<li class="task-list-item">
<p><input type="checkbox" id="cbx_9" disabled="true"><label for="cbx_9"> Vi vil nå programmere kontrollen av romskipet. Først og fremst vil
vi at romskipet vender seg når vi trykker på piltastene mot høyre og
venstre.</label></p>
<p>Legg til to <code class="blockcontrol">hvis</code>-blokker inne i <code class="blockcontrol">for alltid</code>-løkken hvor du <code class="blockmotion">vender</code>
romskipet for eksempel <code>5</code> grader mot høyre eller venstre avhengig
av hvilken piltast som trykkes.</p>
</li>
<li class="task-list-item">
<p><input type="checkbox" id="cbx_10" disabled="true"><label for="cbx_10"> Når pil opp-tasten trykkes vil vi at romskipet skal få litt ekstra
fart i den retningen romskipet peker. Som vi snakket om tidligere
kan vi bruke de matematiske funksjonene sinus og cosinus for å få
til dette. Legg også til denne blokken inne i
<code class="blockcontrol">for alltid</code>-løkken din.</label></p>
<pre><code class="blocks">hvis &lt;tast [pil opp v] trykket?&gt;
    endre [fartX v] med ((0) - ([cos v] av (retning)))
    endre [fartY v] med ([sin v] av (retning))
slutt
</code></pre>
<p>Du finner både sinus og cosinus-funksjonene som valg på klossen</p>
<pre><code class="blocks">([kvadratrot v] av (9))
</code></pre>
<p>Vi må bruke <code class="b">((0) - ([cos v] av (retning)))</code> i stedet for
<code class="b">([cos v] av (retning))</code> fordi <code class="blockmotion">retning</code> i
Scratch måles motsatt vei av hvordan man måler vinkler i
matematikk.</p>
</li>
<li class="task-list-item">
<p><input type="checkbox" id="cbx_11" disabled="true"><label for="cbx_11"> Prøv spillet ditt. Kan du styre romskipet rundt på skjermen? Dersom
du synes romskipet flyr for raskt eller sakte kan du justere
<code class="blockdata">endre fart</code>-klossene, for eksempel slik,</label></p>
<pre><code class="blocks">endre [fartX v] med ((0.3) * ((0) - ([cos v] av (retning))))
endre [fartY v] med ((0.3) * ([sin v] av (retning)))
</code></pre>
<p>Pass på at du justerer begge klossene med det samme tallet.</p>
</li>
</ul>
</section>
</section>
<section class="activity" id="steg-2-vi-ankommer-manen">
<h1 class="activity" id="steg-2-vi-ankommer-manen">Steg 2: Vi ankommer månen</h1>
<p><em>Nå skal vi legge til et månelandskap hvor spilleren skal prøve å lande.</em></p>
<section class="check" id="sjekkliste-2">
<h2 class="check" id="sjekkliste-2">Sjekkliste</h2>
<ul class="task-list">
<li class="task-list-item">
<p><input type="checkbox" id="cbx_12" disabled="true"><label for="cbx_12"> Lag en ny bakgrunn, hvor du tegner et passende månelandskap. Gjør
det så lett eller vanskelig som du selv vil. Tegn også inn en eller
flere landingsplasser hvor romskipet skal lande. Vi vil bruke
<code class="blocksensing">berører fargen</code>-klosser for å sjekke landingen
senere, så det enkleste er å bruke en farge for landskapet og en
annen for landingsplassen.</label></p>
</li>
<li class="task-list-item">
<p><input type="checkbox" id="cbx_13" disabled="true"><label for="cbx_13"> For at romskipet skal slutte å fly når det treffer bakken kan du
bytte ut <code class="blockcontrol">for alltid</code>-løkken med en
<code class="blockcontrol">gjenta til</code>-løkke hvor du tester på om romskipet
<code class="blocksensing">berører fargen</code> du har brukt på landskapet eller
på landingsplassen.</label></p>
</li>
<li class="task-list-item">
<p><input type="checkbox" id="cbx_14" disabled="true"><label for="cbx_14"> Legg også til en <code class="b">send melding [Sjekk landing v]</code> rett etter
<code class="blockcontrol">gjenta til</code>-løkken.</label></p>
</li>
<li class="task-list-item">
<p><input type="checkbox" id="cbx_15" disabled="true"><label for="cbx_15"> Prøv spillet ditt igjen. Du skal nå kunne fly rundt helt til
romskipet kommer nær bakken.</label></p>
</li>
</ul>
</section>
</section>
<section class="activity" id="steg-3-klar-for-landing">
<h1 class="activity" id="steg-3-klar-for-landing">Steg 3: Klar for landing</h1>
<p><em>Vi vil til slutt sjekke hvor og hvordan romskipet landet.</em></p>
<section class="check" id="sjekkliste-3">
<h2 class="check" id="sjekkliste-3">Sjekkliste</h2>
<ul class="task-list">
<li class="task-list-item">
<p><input type="checkbox" id="cbx_16" disabled="true"><label for="cbx_16"> Når vi sjekker landingen til romskipet vil vi skille mellom tre
forskjellige tilfeller:</label></p>
<p><strong>1</strong>: Romskipet landet utenfor landingsplassen (kræsjet).</p>
<p><strong>2</strong>: Romskipet landet på landingsplassen, men landet enten på
skrå (eller opp-ned) eller for raskt.</p>
<p><strong>3</strong>: Romskipet landet perfekt på landingsplassen.</p>
<p>Lag et nytt skript på romskipet som starter når det mottar
meldingen <code>Sjekk landing</code>. Under denne klossen må du bruke
<code class="blockcontrol">hvis</code>- og <code class="blockcontrol">hvis ellers</code>-klosser som
tester for de tre tilfellene. Du kan for eksempel si at landingen
er perfekt dersom romskipet lander på landingsplassen,
<code class="blockdata">fartY</code> er større enn <code>-1.5</code> og
<code class="blockmotion">retning</code> er mellom <code>80</code> og <code>100</code>.</p>
</li>
<li class="task-list-item">
<p><input type="checkbox" id="cbx_17" disabled="true"><label for="cbx_17"> Finn en måte å fortelle spilleren hvordan romskipet landet. Det
enkleste er kanskje å bare bruke en <code class="blocklooks">si</code>-kloss. Men du
kan også bruke lydeffekter, forskjellige drakter eller kanskje en
tekstplakat som dukker opp.</label></p>
</li>
</ul>
</section>
</section>
<section class="activity" id="steg-4-videreutvikling-av-spillet">
<h1 class="activity" id="steg-4-videreutvikling-av-spillet">Steg 4: Videreutvikling av spillet</h1>
<p><em>Du har nå laget en enkel variant av Lunar Lander. Men prøv å gjøre
spillet morsommere ved å videreutvikle det. Du bestemmer selv hvordan
du vil jobbe videre, men nedenfor er noen ideer som kanskje kan være
til inspirasjon?</em></p>
<section class="check" id="ideer-til-videreutvikling">
<h2 class="check" id="ideer-til-videreutvikling">Ideer til videreutvikling</h2>
<ul class="task-list">
<li class="task-list-item">
<p><input type="checkbox" id="cbx_18" disabled="true"><label for="cbx_18"> Lag flere landingsplasser. Kanskje noen kan være vanskeligere enn
andre å lande på (enten på grunn av terrenget eller fordi selve
landingsplassen er mindre).</label></p>
</li>
<li class="task-list-item">
<p><input type="checkbox" id="cbx_19" disabled="true"><label for="cbx_19"> Lag flere bakgrunner eller brett. Du kan enten la spilleren velge
seg en bakgrunn å spille på i begynnelsen av spillet, eller gå
videre fra brett til brett etterhvert som spilleren klarer å lande.</label></p>
</li>
<li class="task-list-item">
<p><input type="checkbox" id="cbx_20" disabled="true"><label for="cbx_20"> Du kan også bruke flere bakgrunner som et brett. Dersom romskipet
flyr ut av skjermen på høyre side kan du la det dukke opp igjen på
venstre side av en annen bakgrunn, og motsatt.</label></p>
</li>
<li class="task-list-item">
<p><input type="checkbox" id="cbx_21" disabled="true"><label for="cbx_21"> Prøv å animere bruken av motoren. For eksempel, kan du lage en kopi
av den flyvende romskip-drakten, og endre den som følger. Klikk
først på romskipet, og deretter på den nye knappen som dukker opp
nederst i knapperekka (markert med rødt i figuren til
venstre). Denne vil dele opp romskip-figuren i mindre deler. Velg en
passende flammefarge, og bruk malingsspannet til å fargelegge de tre
finnene på romskipet slik at det ser ut som flammer som kommer fra
motoren.</label></p>
<p><figure><img src="animer_romskip.png" alt=""></figure></p>
</li>
<li class="task-list-item">
<p><input type="checkbox" id="cbx_22" disabled="true"><label for="cbx_22"> En av utfordringene i det originale Lunar Lander-spillet var at
spilleren bare hadde begrenset drivstoff tilgjengelig. Du kan legge
til dette i ditt spill ved å lage en
<code class="blockdata">Drivstoff</code>-variabel som du lar bli stadig mindre
etterhvert som spilleren trykker på piltastene. Dersom romskipet går
tomt for drivstoff kan du ignorere tastetrykkene fra spilleren og
bare la romskipet sveve til det til slutt kræsjer.</label></p>
</li>
<li class="task-list-item">
<p><input type="checkbox" id="cbx_23" disabled="true"><label for="cbx_23"> Du kan lage forskjellige bonusting som spilleren kan plukke opp. For
å gjøre det litt utfordrende kan du la disse ligge på måneoverflaten
slik at spilleren må manøvrere forsiktig for å få tak i
dem. Eksempler på slike bonusting kan være ekstra drivstoff,
bonuspoeng, større landingsplass og så videre.</label></p>
</li>
<li class="task-list-item">
<p><input type="checkbox" id="cbx_24" disabled="true"><label for="cbx_24"> En større endring i spillet kan være at landingsplassen er skjult
under bakken når spillet begynner, og spilleren må grave denne frem
ved å slippe bomber fra romskipet. Du kan implementere dette for
eksempel ved bruk av noen av klossene under
<code class="blockpen">Penn</code>-kategorien.</label></p>
</li>
</ul>
</section>
</section>
</div><div class="improve"><h3>Forbedre denne siden</h3><p>Funnet en feil? Kunne noe vært bedre? Hvis ja, vennligst gi oss tilbakemelding ved å lage en sak på Github eller fiks feilen selv om du kan. Vi er takknemlige for enhver tilbakemelding!</p><a href="https://github.com/kodeklubben/oppgaver/issues/new?title=Problem med Scratch: Lunar Lander&amp;body=Oppgavens kildekode: https://github.com/kodeklubben/oppgaver/tree/master/src/scratch/lunar_lander" class="issue">Rapporter et problem</a><a href="https://github.com/kodeklubben/oppgaver/tree/master/src/scratch/lunar_lander" class="code">Vis koden og fiks selv</a></div></div><div class="col-xs-12"><div id="footer" class="clearfix"><div class="license"><p><strong>Lisens:</strong></p><a rel="license" href="http://creativecommons.org/licenses/by-sa/4.0/deed.no">CC BY-SA 4.0</a></div><div class="author"><p><strong>Forfatter</strong></p><p>Geir Arne Hjelle</p>
</div></div></div></div></div><div class="intro-question modal fade"><div class="modal-dialog"><div class="modal-content"><div class="modal-header"><button type="button" data-dismiss="modal" aria-label="Close" class="close"><span aria-hidden="true">&times;</span></button><h4 class="modal-title">Hei der!</h4></div><div class="modal-body"><p>Ser ut som dette er ditt første besøk, vil du ha en omvisning?</p></div><div class="modal-footer"><button class="btn btn-success">Ja!</button><button data-dismiss="modal" class="btn btn-danger">Nei takk</button></div></div></div></div><script src="../../assets/vendor.min.js"></script><script src="../../assets/script.min.js"></script><script>// bind shim for phantomJS
Function.prototype.bind = Function.prototype.bind || function (thisp) {
  var fn = this;
  var args = Array.prototype.slice.call(arguments, 1);
  return function () {
    return fn.apply(thisp, args);
  };
};
$(document).ready(function(){
  $('pre').has('code.blocks').addClass('blocks');
  scratchblocks.renderMatching('code.blocks', {
    languages: ['nb', 'en']
  });
  scratchblocks.renderMatching('code.b', {
    languages: ['nb', 'en'],
    inline: true
  });
});</script></body></html>